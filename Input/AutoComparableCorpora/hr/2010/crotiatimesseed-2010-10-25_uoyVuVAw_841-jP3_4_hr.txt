Nekoliko sam već puta demantirao neistine da ću rušiti HDZ. Dosta mi je toga da svi znaju kako ću postupiti prije nego me išta pitaju. Tim je riječima Mario Zubović, pomalo iživciran što ga mediji redovito svrstavaju među pučiste koji će pružiti ruku svojemu bivšem stranačkom šefu, opovrgnuo da zajedno sa Ivom Sanaderom kreće u rušenje HDZ-a. U političkim kuloarima netom nakon povratka Sanadera u saborske klupe počeli su se prebrojavati njemu odani zastupnici. U Sanaderu lojalne kadrove ubrajali su se tako, osim Zubovića, i splitski arhitekt Jerko Rošin, predsjednik Sabora Luka Bebić te bivši sindikalac Boris Kunst. U slučaju da Bianca Matković aktivira svoj zastupnički mandat i odluči prijeći u nezavisne zastupnike, Sanader bi imao dovoljno ruku da, zajedno s SDP-om i ostatkom oporbe, krene u rušenje Jadranke Kosor. Mario Zubović / Foto: Damjan Tadić / CROPIX Nema brige Šef HDZ-ova parlamentarnog Kluba zastupnika Andrija Hebrang tvrdi da ga ne brine Sanaderova kombinatorika jer je uvjeren da bivši premijer neće skupiti dovoljno ruku u Saboru da sruši HDZ-ovu Vladu. - Ne brinem se jer se radi o ljudima koji su svjesni svoje povijesne odgovornosti i koji znaju da bi bilo kakvo ugrožavanje Vlade u ovom trenutku značilo zaustavljanje procesa ulaska u Europsku uniju, borbe protiv korupcije i izlaska iz krize - rezolutan je Hebrang. HDZ u ovom trenutku ima višak od pet zastupnika, dovoljno da vladajuća koalicija mirno preživi glasovanje o nepovjerenju koje je u parlamentu zatražio SDP. Ako bi, međutim, Sanader na svoju stranu uspio sakupiti još petero HDZ-ovaca, sudbina Jadranke Kosor ponovno bi se našla, prvi put nakon što joj je u srpnju prepustio premijersku palicu, u Sanaderovim rukama. U HDZ-u su svjesni da je dio ljudi prijateljstvom vezan uz Sanadera, te procjenjuju da će među njima Sanader tražiti svoje prve saveznike, budući da je za osnivanje Kluba zastupnika, uz Sanadera, potrebna potpora samo još dva parlamentarca. Čovjek i brazda Jerko Rošin nije se želio detaljnije izjašnjavati o svojim daljnjim potezima ističući da je sve o toj temi već rekao prije. - Čovjek se prepoznaje po brazdi koju iza sebe ostavlja. Po brazdi se može ocijeniti i ralo i orač – zagonetno će Rošin, koji je do sada uvijek isticao svoju lojalnost HDZ-u, ali nikada nije krio ni svoje prijateljstvo sa Sanaderom. Još tajanstvenija ostala je Bianca Matković, koja nije željela otkriti hoće li aktivirati svoj zastupnički mandat. - U ovom trenutku to ne bih komentirala - kazala nam je bivša šefica Sanaderova kabineta. Iz krugova bliskih Luki Bebiću doznaje se, pak, da on, bez obzira što je u Saboru prošloga tjedna zaštitio Sanadera, “u povečerje svoje karijere ne namjerava ostati zapamćen kao rušitelj HDZ-a”. U vrhu vladajuće stranke sigurni su da se bivšem premijeru neće pridružiti Boris Kunst. On možda nije odmah na najspretniji način demantirao priče da je u komplotu sa Sanaderom, no sigurni smo u njegovu lojalnost, tvrde u HDZ-u, uvjereni da je Sanader u današnjoj gubitničkoj poziciji puno manji magnet nego što je bio u vrijeme kad je bio premijer. Koliko su u pravu, znat će se tek onog trenutka kada Ivo Sanader svojim spavačima unutar HDZ-a da znak da krenu u akciju. Tada će se zapravo vidjeti koliko je bivši premijer uistinu jak, a koliko je priča o puču tek još jedna od njegovih opsjena… Marina KARLOVIĆ SABOLIĆ Hebrang napada, ali Bebić ima opravdanje Iako je predsjednik Kluba HDZ-a Andrija Hebrang u “Slobodnoj Dalmaciji” najavio da će tražiti da Klub vladajuće stranke prije nastavka ovotjedne sjednice parlamenta raspravi o postupcima predsjednika Sabora Luke Bebića, još uvijek se ne zna hoće li uopće u utorak HDZ to pitanje staviti na dnevni red stranačkog sastanka. Bebić, kako je poznato, nije u petak postupio prema Habrangovoj želji i nije posjeo bivšeg premijera Ivu Sanadera u zadnju klupu kod Ivice Pančića, nego ga je privremeno uputio na mjesto njegove dotadašnje zamjenice Željane Podrug, među HDZ-ove zastupnike. Sam Luka Bebić jučer nije htio komentirati optužbe potpredsjednika stranke Habranga, koji uvjerava da je šef parlamenta grubo izigrao dogovor i time prouzročio neugodnosti cijeloj stranci. Međutim, ljudi iz Bebićeva kruga tumače nam kako on nije imao namjeru zaoštravati situaciju kako je to na kraju ispalo. Naime, objašnjavaju da ni Hebrang ni Klub HDZ-a nisu pripremili pisani zahtjev u kojem traže da se na osnovi članka 36. Poslovnika, koji kaže da Predsjedništvo Sabora određuje mjesta zastupnika u dvorani na temelju članstva u pojedinom klubu zastupnika, odredi mjesto za Sanadera izvan klupa HDZ-a, a Bebić je, navodno, procijenio da ne može reagirati na usmeni i neformalni Habrangov zahtjev. Hoće li ovo objašnjenje biti dovoljno da po tko zna koji put privremeno smiri strasti u stranci i pokrpa potpuno pocijepane veze na relaciji Luka Bebić - Andrija Hebrang, vidjet ćemo nakon današnje sjednice Kluba zastupnika HDZ-a. a. b. k.

