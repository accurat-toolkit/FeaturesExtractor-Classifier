Krishna Menon, indijski veleposlanik pri UN-u - 1957. godine održao je osmosatni govor, najdulji u povijesti Vijeća sigurnosti. U jednom se trenutku srušio od iscrpljenosti i morao je biti hospitaliziran, ali vratio se i govorio još cijeli jedan sat. Fidel Castro, kubanski predsjednik - 1960. govorio je četiri sata, što je najdulji govor u Općoj skupštini. Uglavnom je kritizirao američki imperijalizam te vrijeđao Kennedyja i Nixona. Tijekom te Opće skupštine Castro je u svojoj hotelskoj sobi držao žive piliće. Nikita Hruščov, sovjetski premijer - 1960. ušao je u povijest jer je u pokušaju da ušutka filipinskog delegata, koji je kritizirao sovjetski imperijalizam, skinuo cipelu i njome lupao po stolu. “Gospodine predsjedniče, smirite tog ulizicu američkog imperijalizma”, uzviknuo je. H. Cabot Lodge, američki veleposlanik pri UN-u - 1960. tijekom govora u Vijeću sigurnosti izvadio je američki grb izrezbaren u drvu, koji je američkom veleposlanstvu u Moskvi darovalo Društvo sovjetsko-američkog prijateljstva. Potom je pincetom iz njega izvukao mali mikrofon: “konkretan primjer sovjetske špijunaže”. Idi Amin, ugandski lider koji je jednom napisao pismo u kojemu je podržao pokušaj nacista da istrijebe Židove - 1973. godine hvalio je britanskog premijera Edwarda Heatha usporedivši ga s Adolfom Hitlerom. U intervjuu s jednim njemačkim novinarom potom je povukao svoju tvrdnju te rekao da je Heath sličniji Winstonu Churchillu. Daniel Ortega, predsjednik Nikaragve - 1987. napao je politiku SAD-a u Srednjoj Americi, posebice zbog financiranja Contri. “Prije nego što konzultirate usijane glave koje predstavljaju razne vojne opcije, poput vojne invazije, sjetite se, predsjedniče Reagan, da Rambo postoji samo u filmovima”, rekao je Ortega. Colin Powell, američki državni tajnik - 2003. je u Vijeću sigurnosti pokazivao bočicu za koju je tvrdio da sadrži spore antraksa, u pokušaju da potkrijepi tvrdnje Bushove administracije da Sadam Husein ima oružje za masovno uništenje. Hugo Chavez, predsjednik Venezuele - prije četiri je godine usporedio Georgea W. Busha sa sotonom. “Vrag je jučer bio ovdje, još smrdi po sumporu”, rekao je kada se popeo za govornicu za kojom je prethodni dan govorio američki predsjednik. Moamar Gadafi, libijski predsjednik - 2009. prvi je put govorio u UN-u, iako je 40 godina bio na vlasti. Nadoknadio je propušteno u govoru od 100 minuta, u kojem se bavio teorijama o ubojstvu Kennedyja, a Vijeće sigurnosti usporedio s al-Qa’idom. Nakon 75 minuta prevoditelj mu se srušio od iscrpljenosti, a prethodno je u mikrofon uzviknuo: “Ne mogu to više izdržati!”

