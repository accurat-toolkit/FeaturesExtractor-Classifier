Kako prekinute veze utječu na odnose sa zajedničkim prijateljima Moj prijatelj vara curu SCENARIJ: “Dečko i ja provodimo mnogo vremena s mojim prijateljem Andrijom i njegovom djevojkom, koja mi je postala jako draga. Prije nekoliko tjedana čula sam da je Andrija vara. Trebam li joj reći.” Ana, 30 RJEŠENJE: S istinom uvijek prvo treba konfrontirati preljubnika. Ako on odbija razgovor o tome, a vi osjećate da njegova partnerica zaslužuje istinu, upitajte je, “hipotetski”, što bi napravila da se nađe u takvoj situaciji te postupite prema tome. Nemojte šutjeti jer tako postajete suučesnica u prevari. Želim se nastaviti družiti s prijateljevom bivšom SCENARIJ: “Nas dvije smo na prvu kliknule i super se slažemo. Ne želim je izgubiti kao prijateljicu samo zato što više nije u vezi s mojim prijateljem.” Diana, 28 RJEŠENJE: Prirodno je da se zbližite s nekim s kim ste provodili dosta vremena, a tko vam je uz to i sličan po mentalitetu, interesima, smislu za humor... Nema razloga da se prestanete družiti, ali ni da to krijete od prijatelja. Budite iskreni prema njemu, ali i obećajte da na zajedničkim kavama njoj nećete pričati o njemu i obrnuto. Frendica je u dilemi prekinuti s dečkom ili ne, a on misli da je sve ok SCENARIJ: “Sanda živi s dečkom, ali već mjesecima govori da ga želi ostaviti jer više nije zaljubljena. Zbunjena je i ja joj stvarno želim biti podrška, ali osjećam se nelagodno, pogotovo kad mi njezin dečko kaže da joj planira kupiti zaručnički prsten.” Natalija, 32 RJEŠENJE: Našli ste se u vrlo nezgodnoj poziciji u kojoj sigurno nikome nije lako. Predložite prijateljici da razgovara s nekim tko je objektivan i stručan, npr. psihoterapeutom za parove. Nikako joj vi nemojte savjetovati što da napravi jer bi vam, ako se ta odluka pokaže pogrešnom, mogla zamjeriti. Ostala sam bliska s mamom svog bivšeg. Je li to loše? SCENARIJ: “Bila sam u vezi deset godina. Jako sam se zbližila s dečkovom obitelji, pogotovo majkom. Mnogo smo vremena provodile zajedno, išle u šoping, kazalište, o svemu razgovarale. U međuvremenu smo dečko i ja prekinuli, on ima novu curu, ali me njegova majka i dalje zove.” Lara, 34 RJEŠENJE: Nakon prekida veze gubitak ne osjećaju samo partneri, nego i njihovi prijatelji i članovi obitelji. Njegovoj mami sigurno nije lako jer voli svog sina i poštuje njegov izbor, ali voli i vas. Ako vam je teško vidjeti nju jer vas podsjeća na njega, zamolite je da vam da neko vrijeme za emotivni oporavak te se nađite na kavi za mjesec ili dva. Razumjet će. Nekoliko mjeseci nakon što smo prekinuli poznanica je prohodala s mojim bivšim. A stalno ih viđam jer smo u istom društvu SCENARIJ: “Prekinula sam s dečkom i otišla na dva mjeseca u inozemstvo učiti jezik. Nakon povratka saznala sam da se cura iz mog društva u međuvremenu spetljala s njim. Što je najgore, ona ne vidi ništa loše u tome jer smo, kao, nas dvoje završili priču, a njih dvoje su, eto, baš stvoreni jedno za drugo. Muka mi je kad ih vidim kako se ljubakaju po tulumima.” Koraljka, 27 RJEŠENJE: Vas dvoje niste bili u vezi kad su se njih dvoje spetljali, dakle tehnički, pravno i kako god želite gledano, nisu radili ništa vama iza leđa. Sve uključene strane bile su slobodne. No, razumljivo je da nije lako. Ne morate s njima ispijati kave niti ići na izlete, ako vam nije do toga, ali ne bi bilo u redu da se zbog njih ne pojavite na nečijem vjenčanju ili rođendanu. Želim ostati prijateljica s bivšim, ali novom dečku to smeta SCENARIJ: “Mario i ja smo nakon godinu dana prekinuli. Nakon toga sam imala kratku aferu s prijateljem Krešom, ali sam od početka znala da to nije to pa smo odlučili ipak biti samo prijatelji. Onda sam se pomirila s Marijem, ali otkako je saznao za Krešu, ne da mi da ga viđam.” Vanja, 22 RJEŠENJE: Dečko ima pravo biti pomalo zabrinut i uzrujan. S druge strane, živimo u vremenu u kojem nam prvi dečko uglavnom nije i zadnji, nego postoji više bivših ljubavi, a s nekima se ne dijele samo uspomene nego i zajednička djeca. Zato je važno raditi na toleranciji i izgradnji povjerenja. Nakon prekida prijateljica je stala na stranu mog bivšeg SCENARIJ: “Nakon prekida mi je bilo grozno, a situaciju je otežavala činjenica da je najbolji prijatelj mog bivšeg u vezi s mojoj najboljom prijateljicom, koja mi je cijelo vrijeme nabijala grižnju savjesti. Umjesto da stane na moju stranu, ona se sažalila nad bivšim i rekla da ne podržava moju novu vezu.” Julijana, 26 RJEŠENJE: Morate je razumjeti. Vjerojatno ste kao parovi puno vremena provodili skupa i ona vašeg bivšeg još doživljava kao nekog “svog”, bliskog. Naravno da joj nije lako prihvatiti činjenicu da će odsad morati ići na “double date” s vama i nekim likom kojeg je vidjela dva puta u životu. Dajte joj vremena da se navikne na promjenu i upozna vašu novu ljubav.

