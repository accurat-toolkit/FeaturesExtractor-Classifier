Obitelj Hamida Karzaija, afganistanskog predsjednika, povezana je s desetak i više luksuznih vila u Perzijskom zaljevu. Ta spoznaja zabrinula je Zapad i navukla oblake sumnje o tome kako zapadna pomoć i novac koji se šalju u Afganistan, jednu od najsiromašnijih zemalja svijeta, možda završavaju negdje sasvim drugdje. Daily Telegraph objavio je dokaze o vlasništvu vila u Dubaiju, koje zajedno vrijede više od 90 milijuna funti, a svima su vlasnici bliski rođaci afganistanskog predsjednika. Imovina Kabulske banke Naime, nekretnine su povezane s najvećom afganistanskom privatnom bankom, Kabulskom bankom. Glavnina tih nekretnina jest 14 vila na Palm Jumeirahu, čuvenom umjetnom otoku u Dubaiju u obliku palmina lista, a registrirane su na ime Shera Khana Farnooda, bivšeg direktora Kabulske banke. Ta banka također posjeduje još jedan stan, dvije poslovne čestice i aviokompaniju gubitaša Pamir Airlines, poduzeće također registrirano u Dubaiju. Zbrinuo i svojeg brata Mahmoud Karzai, predsjednikov brat, i trećina najvećih dioničara banke, poput Khana Farnooda, koriste vilu vrijednu četiri milijuna funti. Ostala imovina procjenjuje se na između milijun i tri milijuna funti.

