Država priprema nekoliko milijardi kuna vrijedno izdanje obveznica kojim će prije svega iskupiti 3 milijarde kuna teško obvezničko izdanje koje dospijeva 8. ožujka, a i rebalanas proračuna, o kojem se nagađa zadnjih tjedana, i ove je godine neizbježan. To je u utorak potvrdio državni tajnik u Ministarstvu financija Zdravko Marić koji je odsutnog ministra financija zamijenio na promociji Proračunskog vodiča za građane, najnovijeg izdanja Instituta za javne financije, piše Bankamagazin. "Prije nekoliko dana dospjela je obveznica u iznosu od 500 milijuna eura koju smo 24. veljače uspješno isplatili. Ove godine imat ćemo mnogo dospijeća u domaćem financijskom sektoru, među kojima su dva sindicirana bankarska kredita, te 3 milijarde kuna obveznica koje dospijevaju 8. ožujka. Pregovaramo s bankama, mirovinskim fondovima i osiguravajućim tvrtkama i praktički smo pri kraju dogovora koji će se realizirati do kraja tjedna. U tijeku su i razgovori i s aranžerima. Interes investitora je više nego zadovoljavajući, tako da ćemo obveznicu koja dospijeva uspješno isplatiti i stvoriti preduvjete da na domaćem tržištu imamo kvalitetnu višegodišnju obveznicu." To je među ostalim kazao Marić na pitanje je li točno informacija da je u pripremi izdanje vrijedno 250 milijuna eura plus 2 milijarde kuna, a također je kazao da će ročnost biti najmanje 10 godina. "Namjera nam je pokriti iznos dospijeća, a moguće je i da izdanje bude veće, što ovisi i o ulagačima", dodao je Marić. Odgovarajući na pitanje o rebalansu proračuna, neizravno je potvrdio da će do njega doći, ističući pritom veliku važnost tajminga: "Situacija je slična prošlogodišnjoj, kada se u ovo doba godine također ukazivalo na nužnost rebalansa. No, moram reći da u Ministarstvu financija najbolje vidimo i znamo kakva su očekivanja i kakvo je punjenje proračuna i u skladu s tim poduzimamo aktivnosti.", kazao je državni tajnik. Marić je također podsjetio da u zadnjih petnaestak godina nije bilo niti jedne godine bez rebalansa proračuna, a da ih je prošle godine bilo čak tri. "Ići ćemo s rebalansom kada proračun više ne bude mogao ispunjavati svoje obveze", kazao je. Direktorica Instituta za javne financije (IJF) Katarina Ott kazala je kako je jasno da će doći do rebalansa kao što je to bilo i prijašnjih godina. No, dodala je, okolnosti su iznimne, što donekle opravdava Ministarstvo financija, no rebalansi ipak ukazuju na loše planiranje. Osvrćući se na, kako je kazao, kulturu rebalansa u Hrvatskoj, stručnjak za javne financije Anto Bajo podsjetio je ona traje već dugi niz godina (od 1996.), te da je rezultat prevelikog rasta rashoda koji se nastavio do danas, piše Bankamagazin. Prethodni članci: Kovačević: Proračun je u minusu 23 milijarde kuna (24.02.2010.) Šuker: Neću rebalans proračuna! Ne-ću! (23.02.2010.) Proračun ne 'drži vodu', potreban hitan rebalans (22.02.2010.)

