Papa Benedikt XVI. drugi je dan svog pohoda Portugalu posvetio eminentnim portugalskim umjetnicima i političarima, dok je poslijepodne u helikopteru odletio u Fatimu, poznato hodočasničko odredište i marijansko svetište. AFP PHOTO Sveti Otac Portugal je posjetio zbog obljetnice prvog ukazanja Djevice Marije trojici malih portugalskih pastira (13. svibnja 1917. godine), a ujedno i zbog desete obljetnice beatifikacije Francesca Marta i Giacinte Marto, dvoje pastira i vidjelaca, kojima je Gospa kazala, među ostalim, i ono što je poslije nazvano “trećom tajnom iz Fatime”. U toj tajni, Gospa najavljuje “patnje u budućnosti Crkve”, što “vidimo da se sada događa”, kazao je papa Benedikt XVI. Katolička crkva doista prolazi jedan od najtežih razdoblja ikada, zbog skandala sa svećenicima pedofilima koji su otkriveni u raznim župama i biskupijama diljem svijeta, a koji su zlostavljali na tisuće im povjerenih dječaka i djevojčica. “Patnja i proganjanja ne dolaze od vanjskih neprijatelja Crkve, nego iz grijeha koji postoji unutar nje same”, kazao je Sveti Otac novinarima koji ga prate na putovanju čim su krenuli prema Portugalu, što je izazvalo pozitivne reakcije diljem svijeta, prenosi talijanski list “La Repubblica”. “U trećoj tajni iz Fatime Gospa je najavila i atentat na Ivana Pavla II., koji se i dogodio 13. svibnja 1981. na Trgu svetog Petra, kada je na poljskog papu pucao turski terorist Ali Agca”, kazao je papa Benedikt XVI. pa je u Fatimi prvo posjetio kapelicu Gospinih ukazanja gdje se u molitvi prisjetio atentata na jednog od najomiljenijih poglavara Katoličke crkve ikada. nina kljenak Portugal se mijenja... U deset godina koliko je prošlo od posjeta prethodnog pape, Ivana Pavla II., Portugal se znatno promijenio. Iako je po broju deklariranih katolika Portugal većinski katolička zemlja, pobačaj više nije kazneno djelo, a homoseksualci će se uskoro moći vjenčati u skladu sa zakonom izglasanim u veljači.

