Ankete pokazuje da mladi Amerikanci satirične emisije smatraju svojim glavnim izvorom informacija - kažu da ih one relaksiraju ali i objašnjavaju složene političke događaje Foto: AP Jon Stewart Za manje od tjedan dana održavaju se izbori za američki Kongres. U politički proces posljednjih su mjeseci i tjedana bili uključeni i brojni komičari, satiričari američke političke scene. Dva najpoznatija organiziraju čak i jednu političku manifestaciju – i to ovaj vikend na Nacionalnom Mallu u Washingtonu. Nastup političkog satiričara Lewisa Blacka u kazalištu Warner u Washingtonu bio je rasprodan. Kao što čujemo, najmanje jedna osoba u publici ima vrlo visoko mišljenje o Lewisu Blacku. "Black za predsjednika!" - viknuo je jedan posjetitelj. "Ne, ne želim se natjecati za predsjednika. Ne želim živjeti ovdje" – uzvratio je Lewsi Black. On je inače popularan zbog redovitog pojavljivanja u emisiji Daily Show with Jon Stewart, satiri američkog programa vijesti. Stewartov show ismijava političare i medije i veliki je hit pogotovo među mladima. Lewis Black kaže kako mu je cilj razotkriti nepoštene političare.Njegov komični lik je bijesan i zbunjen politikom i načinom na koji se ona prikazuje na nacionalnoj televiziji. Lewis Black kaže da želi publici pokazati da je 'car gol' – odnosno da političari lažu. "Na pozornici predstavljam nekog tko zapravo pokušava to ustanoviti, i zbunjen je i ogorčen što televizija nema odgovor. I kad imam neki odgovor, to je više negoli psihotično – a ponekad je jednostavno pošteno". Komičari poput Blacka – kako se čini – utječu na javno mnijenje kao nikad prije. Ankete pokazuje da mladi Amerikanci ovakve satirične emisije smatraju svojim glavnim izvorom informacija. Kažu, naime, da ih one relaksiraju ali i objašnjavaju složene političke događaje. Collette Fozard gledala je Lewisa Blacka u kazalištu Warner Washingtonu. "On ukazuje na licemjerje u mnogo stvari koje se događaju oko nas. A meni to pomaže. Navodi me da razmišljam o politici". Komičari se odavno šale na račun političara i to ne samo u Americi. Međutim, njihove emisije postale su ovdje i forum za ozbiljna politička pitanja. Predsjednik Barack Obama pojavio se nekoliko puta u emisiji Daily Show Jona Stewarta. Prošli mjesec komičar Stephen Colbert bio je pozvan da svjedoči pred jednim kongresnim odborom. Govorio je o problemu stranih radnika koji ilegalno borave u Americi. "Drago mi je da mogu koristiti svoju slavu da privučem pažnju na ovo složeno pitanje". Medijski analitičari kažu da je utjecaj komičara sve veći jer tradicionalni mediji gube publiku. Marvin Kalb bio je 30 godina novinar CBS-a i NBC-a. U njegovo vrijeme, Amerikanci su cijenili 'prave novinare' - poput Edwarda R. Murrowa i Waltera Cronkitea. Marvin Kalb kaže da danas tu prazninu pune satiričari poput Jona Stewarta i Stephena Colberta. "Problem je ako su oni glavni izvor informacija! Mogu li oni zamijeniti Edwarda R. Murrowa i Waltera Cronkitea? Nažalost, odgovor je potvrdan - oni već zauzimaju ta mjesta. Opasnost je u tome što publika njihovu satiru možda shvaća odveć ozbiljno. Može pomisliti da je šala - stvarnost". Ovaj tjedan, Colbert i Stewart odlaze i korak dalje u zamagljivanju granice između komedije i vijesti. Pozvali su svoju milijunsku publiku da se okupi na Nacionalni Mallu u Washingtonu. Jon Stewart je manifestaciju nazvao "Skup da se obnovi zdravi razum u američkoj politici“. Analitičar kažu da će ovaj skup pokazati koliko utjecaja ova dvojica šaljivčina zapravo imaju na američku politiku – a to nije šala!

