Mnogi na Zapadu ne osuđuju provokaciju jer i nju smatraju iskazom slobode Nakana spaljivanja Kur'ana u Gainesvilleu na Floridi 11. rujna nije samo „idiotska i opasna“, kako se precizno izrazio američki vrhovni tužilac (i time ministar pravde) Eric C. Holder, nego je kulturicidna i duboko liberticidna, kao i svako spaljivanje bilo kojih knjiga u povijesti, odnosno svako uništavanje spomenika ljudskog stvaralaštva (uključujući i Savonaroline lomače „taštine“ na kojima su izgorjele i Boticellijeve slike, ili talibansko miniranje Buddhinih kipova u živoj afganskoj stijeni). VEZANE VIJESTI Vijesti To valjda i ne treba objašnjavati poslije Bradburyjeva Fahrenheita 451. Prvi su na liberticidni karakter inicijative samozvanog pastora Terryja Jonesa javno upozorile židovske organizacije u Americi (ne u Izraelu), naglasivši koliko to sliči na lomače knjiga u nacističkoj Njemačkoj tridesetih godina prošlog stoljeća, što je bio jedan od uvoda u holokaust. Uočila je to i Sarah Palin, kandidatkinja za potpredsjednicu Sjedinjenih Država Amerike, potučena na prošlim izborima, poznata po svojim konzervativnim stavovima, ali i dovoljno dosljedna da izjavi: „Spaljivanje neke knjige u suprotnosti je s američkim idealima“. Osude su stigle sa svih strana. One se ipak razlikuju u bitnome: u motivu zbog kojega osuđuju nakanu. Jedni se zgražaju zbog samog profaniranja nečije svetinje, drugi zbog primjene nasilne metode, kao što je spaljivanje, treći zbog provokacije koja može izazvati (i već izaziva) nasilne reakcije s druge strane. Tek rijetki osuđuju sâm kulturicid. Provokaciju osuđuje američki predsjednik Barack Obama, koji upozorava da Jonesova inicijativa ugrožava život američkih vojnika u Afganistanu. Na Zapadu ipak mnogi ne osuđuju provokaciju samu po sebi, jer i nju smatraju iskazom slobode, ne samo prihvaćanja, nego i odbacivanja tuđih ideja. Zato se i moglo dogoditi da 100 novinara svoju nagradu „M 100“ za slobodu izražavanja ove godine daju Kurtu Westergaardu, danskom karikaturisti čija je karikatura Muhammeda s bombom na mjestu ahmedije, objavljena 2005 zajedno s 11 gotovo podjednako otrovnih u svojedobno profašističkome Jyllands-Postenu, izazvale prosvjede s barem stotinjak mrtvih po muslimanskom svijetu. Westergaard je objašnjavao da nije htio ismijati islam nego teroriste koji zlorabe islam – što je vjerojatno istina, ali k vragu aforizam, karikatura ili satira koje treba naknadno objašnjavati ili barem precizirati. Angela Merkel, njemačka kancelarica, došla je na dodjelu nagrade i rekla: „Mi Nijemci ne smijemo nikada zaboraviti što znači vrijednost slobode. A sloboda tiska je bitan element svake slobodne demokracije.“ Pitanje je uvijek vrijede li načela makar izginuo svijet, ili su načela za svijet, za ljude. Preneseno na razinu primjera: vrijedi li sloboda objavljivanja nedorečene karikature stotinjak života? Vrijedi li sloboda objavljivanja dojma o oružju za masovno uništavanje u Iraku rata? Čak ni kancelarica Merkel nije na oba ta pitanja odgovorila: „Da!“ Najveći dio zgranutih reakcija na Jonesovu inicijativu usredotočen je na Kur'an kao na religijski simbol. Te su osude najčešće i same religijski utemeljene. Braneći pravo neke religije da svoje simbole (znakove, svete knjige) smatra svetinjama, religije brane i vlastite svetinje, odnosno sâm koncept svetinja, ključno važan za svaki autoritaran sustav (i ateistički autoritarni sustavi brane svoje svetinje, makar bila posrijedi petokraka, ili lik najdražeg vođe; i države, makar naizgled laičke, kažnjavaju profanaciju svojih svetinja, ne samo zastave ili grba, nego čak i novčanica ). Luteranski pastor Olav Fykse Tveit, glavni tajnik ekumenskog vijeća crkava, obzanio je u bajramskoj čestitci muslimanima da ta udruga, koja okuplja glavninu protestantskih i pravoslavnih crkava u svijetu, „njezine članice i njezini ekumenski partneri, uključujući one u Sjedinjenim Državama, čvrsto odbacuju i osuđuju“ inicijativu pastora Jonesa. Katoličko papinsko vijeće za međureligijski dijalog ide korak dalje i opetuje svoj već stalan stav (sadržan, uostalom, i u dokumentima koje je potpisivalo posljednjih godina zajedno s Al Azharom, kairskim sveučilištem koje smatraju najistaknutijim vjerskim autoritetom u svijetu sunitskih muslimana, pošto je ukinut kalifat): nedopustivo je bilo kakvo nasilje u ime Božje, jer je to pervertiranje bilo kojega vjerskog nauka. Nije problem samo ni prvenstveno u dosad posve anonimnom Terryju Jonesu, pastoru dosad posve anonimne karizmatične 50-člane sljedbe Dove World Outreach Center, izvan svih kršćanskih denominacija (dakle i protestantskih i postprotestantskih), usredotočene na ocrnjivanje muslimana (njihov poklič je: „Islam je Đavo!“) i homoseksualnih. Kad bi on bio jedini, da parafraziramo Holdera, „opasan idiot“ u Americi i na svijetu, Zemlja bi bila prekrasno mjesto u Svemiru. Kad bi pak bio samo „opasan idiot“, problem bi se uklonio akcijom dvojice nešto snažnijih bolničara, koji bi osobu s Jonesovim kompleksima vjerojatno morali odnijeti na liječenje. Problem nikada nisu „opasni idioti“, nego mirni i uljudni građani koji ih slijede (Mussolini i Hitler, na žalost, nisu jedini primjeri i dokazi), koji ih nukaju da naglas kažu to što miroljubiva čeljad zaista misli. Problem je prije svega u onima koji su Jonesu, rado i spremno, poslali poneki primjerak Kur'ana da ga spali. Dakle u onima koji su aktivno pridonijeli da naraste ona hrpa tih knjiga koju vidimo u televizijskim izvijestima iz ureda borbenog pastora, gdje se u prvom planu ustobočio pištolj koji Jones drži kao još jedan simbol svog creda, ništa manje vidljiv od nedalekog križa, kao nehotičnu ali sarkastičnu porugu spram Isusa koji, već uhvaćen i usmjeren na križ, upozorava Petra: „Tko se mača laća, od mača i gine.“ Od pastorova verbalnog mača već je prvi poginuo: jedan od sudionika prosvjeda protiv nakane spaljivanja Kur'ana, ispred neke od NATO-vih baza na sjeveru Afganistana. U ovome informatički premreženu dobu pastor Jones je uspio okrvaviti svoje ruke a da se nije maknuo s Floride niti mašio svoga demonstrativno izložena pištolja. Dovoljno mu je bilo lansirati svoj borbeni brk kroz kyberprostor. O njegovoj borbenosti razantan je sud izustio Joe Davis, povratnik iz rata u Afganistanu i predstavnik američkih veterana: „Ako Jones želi nešto dokazati, što ne dođe na neki trg u Afganistanu i ondje ne spali Kur'an? Tako bi osobno mogao vidjeti posljedice svojih akcija.“ I pojedinac i skupine imaju pravo ne prihvatiti i osporiti bilo čije svetinje, odnosno i sam koncept svetinje, koji je meni osobno savršeno stran – osim kad je riječ o ljudskom životu i ljudskoj slobodi misli i akcije. S te strane moram uvažiti onoga tko smatra da brani svoj život vječni, u koji također ne vjerujem, ali mi to ne daje pravo prezirati onoga koji vjeruje. Niti vjerniku daje pravo prezirati onoga tko vjeruje drukčije. Kad se te razlike potegnu, dobro je biti obazriv u izričaju i izbjegavati provokacije, ne samo zato što svačija sloboda završava gdje počinje sloboda drugih, nego i zato što je sloboda za čovjeka a ne protiv njega. Dakle ni protiv knjiga u kojima, to je barem izvjesno, čovjekov duh nadživljuje čovjekovo tijelo. Broj preporuka: 15 Objavi na Facebooku Više o... FACEBOOK KOMENTARI

