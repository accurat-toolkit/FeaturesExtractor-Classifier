Edith Shain, medicinska sestra s kultne fotografije koja je obilježila kraj Drugoga svjetskog rata, umrla je u 91. godini života u Los Angelesu. Fotografiju, koja je snimljena dan pošto je kapitulirao Japan na newyorškome Times Squareu, objavio je časopis Life. Dogodilo se to 14. kolovoza 1945. godine za velike pobjedničke parade ulicama New Yorka. Edith je bila mlada bolničarka koja je u svojoj snježnobijeloj uniformi izišla proslaviti kraj ratnih strahota. U jednom trenutku približio joj se mladi mornar, zgrabio je i strastveno poljubio misleći da neće imati ništa protiv poljupca zato što se on u ratu borio i za nju i njezinu slobodu. Scenu je snimio glasoviti fotograf Alfred Eisenstaedt. Čim je tjedan dana poslije objavljena u Lifeu prihvaćena je kao ikona i simbol Drugoga svjetskoga rata, ali i svih onih vrijednosti za koje su se savezničke snage borile. - Slika je uhvatila ključni, gotovo epski trenutak u američkoj povijesti, onaj koji je bio inspiriran patriotizmom, jedinstvom, radošću i spontanim nacionalnim ponosom zbog uspješno okončana rata - kazao je poslije Edithine smrti njezin sin Michael Shain. Iako nikada nije izravno sudjelovala u ratu, ovaj poljubac kao da je preokrenuo njezin život – uz to što je bila bolničarka i njegovateljica u dječjim vrtićima, bila je i producentica filmova i emisija koje su se bavile problemima ratnih veterana. Sve do kraja 70-ih nije se znalo tko su mladi na fotografiji, no tada se autoru fotografije javila Edith Shain i kazala kako je djevojka na fotografiji ona. Identitet mornara koji ju je poljubio do današnjeg dana ostao je nepoznat – on se nikad nije javio. Pošto je otkrila svoj identitet, postala je poznata osoba – redovito je sudjelovala na obilježavanju obljetnica pobjede, a jednom je čak i pozirala s nekim drugim tko je glumio do sada nepoznatog mladog mornara. Danas se njezina obitelj, osobito njezina tri sina, ponose svime što je ona napravila za veterane iz Drugoga svjetskog rata.

