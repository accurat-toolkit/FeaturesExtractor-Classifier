Televizijska serija Momci s Madisona (Mad Men) treću godinu zaredom proglašena je najboljom dramskom serijom na 62. dodjeli američkih televizijskih nagrada Emmy, koja se održala u nedjelju u Los Angelesu. Modern Family je okrunjena za najbolju humorističnu seriju čime je s trona skinula vladavinu serije Televizijska posla (30 Rock). Momci s Madisona, svojevrsni je prikaz američke reklamne agencije iz šezdesetih godina, a prikazuje se na kablovskoj postaji AMC. Satirična serija Modern Family koja opisuje svakodnevni život triju američkih obitelji, proizvod je postaje ABC (Disney). Spomenuta je serija uz Televizijska posla pobijedila i drugog favorita, glazbenu seriju Glee koja je pak osvojila dvije nagrade: za najbolju sporednu glumicu u humorističnoj seriji (Jane Lynch) i najboljeg redatelja humoristične serije (Ryana Murphyja). Nagrada za najbolju mini-seriju pripala je HBO-ovoj seriji The Pacific u produkciji Stevena Spielberga i Toma Hanksa. Serija pripovijeda o angažmanu u vojsci mladih Amerikanaca nasuprot Japancima nakon Pearl Harbora 1941. godine. I nju kao i Momke s Madisona uskoro ćemo gledati na HTV-u. Edie Falco je nagrađena u kategoriji najbolje glumice u komediji i to za ulogu neurotične bolničarke u Nurse Jackie. Emmy za najbolju glumicu u dramskoj seriji pripao je Kyri Sedgwick, koja u policijskoj seriji The Closer glumi šeficu odjela za umorstva u Los Angelesu. Treću godinu zaredom Emmyja za najboljeg glumca u dramskoj seriji odnio je Bryan Cranston za ulogu profesora kemije u Breaking Bad. Za ulogu fizičara u seriji Teorija velikog praska, Jim Parsons je pak proglašen najboljim komičnim glumcem. Al Pacino je proglašen najboljim glumcem u televizijskom filmu You Don't Know Jack gdje je sjajno portretirao zagovornika prava na eutanaziju Jacka Kevorkiana. Pet nagrada, među kojima onu za najbolji televizijski film, osvojio je uradak HBO-a Temple Grandin. Film govori o životu autistične žene koja postaje znanstvenica. Akademija televizijskih znanosti i umjetnosti nagradila je Georgea Clooneya za humanitarni rad.

