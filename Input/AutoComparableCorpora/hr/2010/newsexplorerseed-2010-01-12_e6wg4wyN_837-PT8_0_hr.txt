Masoud Ali Mohammadi, sveučilišni profesor nuklearne fizike iz Teherana, ubijen je u eksploziji ispred svoga doma, za što su iranske vlasti optužile Izrael i SAD te “unajmljene agente u Iranu”. Ubojstvo se dogodilo uoči sastanka SAD-a, Kine, Rusije, Francuske, V. Britanije i Njemačke, koji će raspravljati o potezima protiv iranskog inzistiranja na svojim uvjetima razvoja nuklearnog programa. Odan i opoziciji i vladi!? Državna Press TV izvijestila je da je Mohammadi ubijen bombom smještenom na motocikl koja je detonirana daljinskim upravljačem, a televizijska kuća IRIB navodi da je u eksploziji uništeno sve u krugu od 50 metara. Državni mediji ubijenoga opisuju kao “nepokolebljivo odanog islamskoj revoluciji iz 1979.”, no AP je naveo da je Mohammadi bio jedan od 240 uglednih Iranaca koji je potpisao podršku opozicijskom čelniku Mirhoseinu Mousaviju nakon spornih predsjedničkih izbora u lipnju. Očita su, dakle, temeljna neslaganja o političkom opredjeljenju ubijenog profesora, što je izrazito bitno jer o prirodi njegova političkog (ne)angažmana i podrške opoziciji ili, pak, vlasti ovise i zaključci o motivima napada te o počiniteljima. Mohammadi je predavao kvantnu i teorijsku fiziku te se čini da nije u većoj mjeri bio u nuklearnom programu. Iranu sankcije ili napad Ipak, za teheranske uvjete vrlo neuobičajeni bombaški napad podsjetio je na nestanak iranskog nuklearnog fizičara Shahrama Amirija koji jest radio na nuklearnom programu. On je nestao u lipnju 2009. u Meki, nakon čega je Iran optužio CIA-u i Mossad za otmicu, što je Washington opovrgnuo. Agencija Fars sada navodi da još nema osumnjičenih za napad na Mohammadija, no Press TV navodi da vrsta eksploziva pokazuje metode nekih obavještajnih službi, “prvenstveno Mossadove”. Činjenica je, međutim, da su neki vlasti odani klerici u Iranu nedavno pozivali na uklanjanje nepoćudnih profesora sa sveučilišta, a u međuvremenu je petstotinjak provladinih prosvjednika napalo opozicijskog čelnika Mehdija Karroubija, čak i zapucavši na njega. Što se tiče nuklearnog spora između Irana i Zapada - SAD, Francuska i V. Britanija prošli su mjesec oštro zaprijetili sankcijama ako Teheran odmah ne pristane na sve UN-ove rezolucije, a general David Petraeus, američki vojni zapovjednik u regiji, za vikend je izjavio da bi “bilo neodgovorno ako se vojska SAD-a ne bi pripremala za moguću vojnu intervenciju u Iranu”.

