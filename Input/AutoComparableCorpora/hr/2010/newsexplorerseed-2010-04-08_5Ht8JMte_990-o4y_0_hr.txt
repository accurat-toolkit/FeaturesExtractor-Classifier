Predsednik Poljske Leh Kačinjski i veliki broj poljskih zvaničnika poginuli su u subotu 10. aprila u avionskoj nesreći u blizini Smolenska na zapadu Rusije. Među 96 nastradalih u avionu „tupoljev Tu-154“ su predsednikova supruga Marija Kačinjski, nekadašnji predsednik u egzilu Rišard Kačorovski, šef biroa državne bezbednosti Aleksander Šžiglo, zamenik ministra spoljnih poslova Andžej Kremer, guverner centralne banke Slavomir Skžipek, načelnik generalštaba poljske vojske Franćišek Gagor i drugi visoki zvaničnici te zemlje. Delegacija je trebalo da prisustvuje obeležavanju 70. godišnjice masakra u Katinskoj šumi gde je pobijeno više od 20.000 Poljaka. Smrt predsednika Kačinjskog, koji je uživao veliki ugled, može da utiče na političku stabilnost u zemlji. Bilo je predviđeno da se redovni predsednički izbori održe u oktobru ove godine, ali sada prema Ustavu moraju biti održani za dva meseca. Pored toga, ostaje i pitanje na koji način i koliko brzo će Poljska uspeti da se oporavi od ove tragedije i obnovi svoju „političku klasu“ koja je sada značajno oslabljena. Načinjen je još jedan korak u smanjenju nuklearnog naoružanja u svetu. Predsednici SAD i Rusije Barak Obama i Dmitrij Medvedev, čije države poseduju preko 90 procenata svetskih nuklearnih arsenala, potpisali su u četvrtak 8. aprila u Pragu novi „START“ - sporazum o smanjenju strateškog ofanzivnog nuklearnog naoružnja. Ostaje nada da je reč o novom „strartu“ u odnosima dve zemlje, koje bi svojim primerom mogle da pokažu i drugima da je moguće postići napredak u odnosima i oko značajnih strateških pitanja. Pre dolaska američkog predsednika u Prag, administracija u Vašingtonu predstavila je u utorak 6. aprila novu nuklearnu strategiju (Pregled strateškog stava) koja po prvi put proklamuje načelo da SAD neće upotrebiti nuklearno oružje protiv država koje ne poseduju isto i koje poštuju sporazum o neširenju nuklearnog naoružanja (NPT). Nova politička revolucija u Kirgistanu? Više od 75 ljudi poginulo je, a preko 1.000 povređeno u sukobima opozicionih demonstranata i policije u glavnom gradu Kirgistana Biškeku, u sredu 7. aprila. Pet godina od „Revolucije lala“, Biškek je zahvatio još jedan talas dramatičnih događaja – srušena je vlada, predsednik se nalazi u bekstvu, vojska je podržala opoziciju, novi izbori su zakazani za šest meseci. Predsednica prelazne vlade Roza Otunbajeva pozvala je predsednika Kurmanbeka Bakijeva da podnese ostavku, što je on odbacio i sakrio se na jugu zemlje. SAD i Rusija koje u Kirgistanu imaju vojne baze pažljivo prate razvoj događaja, dok je susedna Kina izrazila „ozbiljnu zabrunutost“. Šefica diplomatije Evropske unije Ketrin Ešton istakla je da je reč o novoj fazi i da sve strane treba da budu spremne na „konstruktivan unutrašnji dijalog“, dok je ruski premijer Vladimir Putin apelaovao na smirivanje nasilja i negirao bilo kakvu umešanost Rusije u nemire u Biškeku. Vanredno stanje postaje uobičajena pojava u Bangkoku. U glavnom gradu Tajlanda i još nekim delovima države premijer Abhisit Vedžadživa je po četvri put u protekle dve godine uveo stanje uzbune zbog protesta opozicionih „crvenokošuljaša“ koji podržavaju bivšeg premijera Taksina Šinavatru. U okršajima policije i demonstranata koji traže ostavku Vedžadžive i raspisivanje parlamentarnih izbora, ove subote povređeno je više od 90 ljudi. Nezadovoljni opozicionari drže pod kontrolom trgovačku četvrt Bangkoka, pa Abhisitove pristalice iz srednje i više klase lišene su mogućnosti za dobar „šoping“ već sedam dana, a vojska bi uskoro mogla da krene u akciju „oslobađanja“ tržnih centara. Japanska stranačka scena dobija nove konture. Liberalno demokratska partija Japana koja je državom vladala više od pola veka sve do prošlogodišnjih izbora, sada se suočava sa urušavajućim odlivom partijskih kadrova. Nekadašnji ministar finansija Kaoru Josano i još nekoliko istaknutih starijih članova stranke odlučili su da formiraju novu partiju pod nazivom „Ustani Japane“. Međutim, analitičari smatraju da bi od nove stranke više trebalo da strahuju vladajuće demokrate, čija platforma podseća na ono što zastupa konzervativni „liberal“ Josano. Na drugom kraju sveta, britanski premijer Gordon Braun, saopštio je datum održavanja parlamentarnih izbora – 6. maj 2010. Analize javnog mnenja pokazuju da laburisti koji vladaju od 1997. godine sada zaostaju za konzervativcima više od 5 procenata. Najteža rudarska nesreća u SAD za poslednjih 40 godina dogodila se u rudniku uglja Upper Big Branch u Zapadnoj Virdžiniji, odnevši 29 ljudskih života. Smatra se da rudnik nije ispunjavao tražene standarde bezbednosti na radu, tj. nisu postojali adekvatni izlazi u slučaju opasnosti. S druge strane, 115 rudara spašeno iz rudnika na severu Kine ove nedelje nakon što je 28. marta mulj zarobio kopače uglja u rudarskom oknu. Strahuje se da je oko 200 ljudi zatrpano u klizištu u blizini Rio de Žaneira, u sredu 7. aprila. U ekonomiji ozbiljne su naznake izlaska iz recesije, pogotovo kanadskoj, čiji se dolar po prvi put u poslednje dve godine izjednačio sa američkim, dok je Organizacija za ekonomsku saradnju i razvoj (OECD) iznela prognozu da će kanadska privreda zabeležiti najveći rast unutar G-7 tokom prvog polugođa 2010. Kineski uvoz je u martu nadmašio izvoz, što je ministarstvo ekonomije predstavilo kao dokaz toga da Peking „nema loše namere“, te da kurs juana nije namerno potcenjen. Kinu optužuju da je njena valuta podcenjena za 40 procenata, ali je američko ministarstvo finansija ipak odložilo objavljivanje izveštaja kojim se to jasno ističe. Ozvaničeno je spajanje British Airwaysa i španske aviokompanije Iberia, najavljeno prošle godine. Nova kompanija zvaće se International Airlines, ali će oba prevoznika zadržati sopstvene nazive. S druge strane, u Srbiji se ove sedmice moglo čuti da je za strateško partnerstvo sa zaduženim JAT-om najviše zainteresovan Turkish Airlines.

