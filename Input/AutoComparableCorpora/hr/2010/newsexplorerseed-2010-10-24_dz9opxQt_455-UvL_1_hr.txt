Ono što je jos prije petnaestak godina izgledalo gotovo neostvarivo, vrlo skoro će postati realnost. Kina se najozbiljnije priprema da velikim koracima uđe u vrlo probrano društvo zemalja koje su u stanju same izgraditi i koristiti nosače letjelica pa čak i one najzahtjevnije - supernosače s nuklearnom propulzijom. Koncem ožujka 2007. južnokorejski tjednik The Hankyoreh, koji se u Seulu tiska i na engleskom jeziku, objavio je vijest koja je poprilično uzbudila vojne i političke krugove na Dalekom istoku i prostorima jugoistočne Azije. U broju od 27. ožujka 2007. The Hankyoreh je objavio vijest da je kinesko vojno i političko rukovodstvo donijelo odluku o otpočinjanju posljednjih priprema za izgradnju svog prvog 93 000 tonskog nosača letjelica s nuklearnom propulzijom pod radnim nazivom Projekt 085. Osim toga, izvori lista The Hankyoreh, pozivajući se na izvore bliske kineskim vojnim vrhovima, potvrdili su također postojanje plana o izgradnji 48 000 tonskog, klasično pogonjenog nosača letjelica koji se vodi pod radnim nazivom Projekt 089. O kineskim kupovinama starih sovjetskih nosača helikoptera klase Kiev, kao i o davno prije (1985.) isluženog australijskog nosača Melbourne, puno se pisalo u nekoliko posljednjih godina. Malo tko je mogao povjerovati u kineske tvrdnje, da će brodovi koji su nekada bili perjanice sovjetske mornarice postati plutajuće kockarnice i središnji izložbeni eksponati u brzo narastajućim velegradovima na kineskoj obali. Kineski brodograđevni stručnjaci godinama su pažljivo proučavali svaki detalj konstrukcije tih brodova i pripremali se da stečena znanja iskoriste i primjene na vlastitim projektima. Kada je prije šest godina kupljen Varjag, drugi i posljednji iz serije brodova klase Kuznjecov koji je u ukrajinskom brodogradilištu u Nikolajevsku privezan i nedovršen čekao odlazak u rezalište - bilo je u potpunosti jasno da se Kinezi spremaju za nešto novo, za sljedeći korak u razvoju svojih površinskih pomorskih snaga. Prije raspada SSSR-a Varjag je bio dovršen tek nekih 40 - 45% i nove ruske vlasti su ga jednostavno prepustile Ukrajini. Na njemu nisu bili ugrađeni propulzijski sustav, senzorski sustavi niti sustavi naoružanja. Nakon uspješnih pregovora s Ukrajinom, brod je prodan Kini. Kinezi su zatim morali voditi dugotrajne i teške pregovore (u trajanju od 15 mjeseci) s Turskom da bi brodu bio dopušten izlazak iz Crnog mora i prolazak kroz Bospor i Dardanele u Mediteran. Nakon tegljenja oko Afrike, preko Indijskog oceana i Južnog kineskog mora, brod je 2002. godine dotegljen u Kinu i od tada se na njemu intezivno radi, prepravlja i modernizira. Prema predviđanjima mnogih analitičara nosač bi trebao postati operativan do konca 2010. ili sredinom 2011. O kineskim nabavkama bivših sovjetskih nosača Kiev, Minsk i Varjag, koji su umjesto u južnokorejskim rezalištima završili u kineskim remontnim brodogradilištima pisao je i Hrvatski vojnik u broju 54 iz mjeseca listopada 2005. godine. Nosači letjelica - kineska strateška nužnost Na zapadu se već odavno znalo za kineska nastojanja da svoju mornaricu preobraze iz jedne regionalne obalne pomorske sile, u mornaricu sposobnu da izađe na otvorene oceane i projiciranjem svoje moći duboko u Pacifik i prema Indijskom oceanu zaštiti nacionalne ekonomske, vojne i političke interese. Brzo narastajuće kinesko gospodarstvo, trgovački suficit, ogromne devizne rezerve za koje se opravdano tvrdi da su već prije nekoliko godina prešle iznos od jedan trilijun američkih dolara, te jeftina radna snaga, omogućile su Kini da ogromna financijska sredstva usmjeri prema svojim oružanim snagama - u njihovu modernizaciju, domaći razvoj, ali i u kupovinu najmodernijih oružja i oružnih sustava. Lista zemalja s kojima Kina ima vrlo uspješnu vojnu suradnju na polju transfera vojne tehnologije je velika. Na njenom vrhu su prije svega Rusija, Izrael, Francuska, Pakistan itd. Da bi kinesko gospodarstvo moglo nastaviti svoj brzi rast kakav ima u posljednjih desetljeće i pol, kao neminovnost se nameće potreba da se takvom gospodarstvu gigantskih razmjera i najvećem pojedinačnom tržištu svijeta (od preko milijardu i pol stanovnika - potrošača) osiguraju redovite i stabilne isporuke energenata: sirove nafte, ugljena i prirodnog plina. Budući da je nafta osnovni energetik - potrebno je osigurati morske linije SLOC-a kojima se ona iz Perzijskog zaljeva doprema do kineskih luka. Zaključak je logičan: to može osigurati samo moćna ratna mornarica koja će svojom snažnom flotom površinskih brodova i podmornica, te svojom zračnom komponentom i uz podršku strateških snaga biti garant prohodnosti kineskim tankerima na putu prema zaljevskim crpilištima i povratku prema domaćim naftnim terminalima za iskrcaj. Osim toga Kina je u proteklih dvadesetak godina strpljivo i temeljito gradila prijateljske i ekonomske odnose s mnogim afričkim zemljama istovremeno ulažući ogroman novac u njihove nacionalne ekonomije ili im je slala izdašnu humanitarnu pomoć. Rezultat toga su kineska ulaganja u crni kontinent koja se mjere desecima milijardi US$, ali i osiguranje strateških sirovina potrebnih kineskoj ekonomiji i tržištu. Prijateljski odnosi između Kine i afričkih zemalja ušli su 2009. u kvalitetno novu i značajniju fazu organiziranjem velikog međunarodnog samita Kina – Afrika, održanom u Pekingu na kojem je učestvovalo preko 50 afričkih država. Općem okviru kineskih nastojanja da osigura i vojno zaštiti svoje linije dotoka energenata, treba pridodati i suradnju s Pakistanom u projektu izgradnje i modernizacije lučkih kapaciteta u luci Gwadar, koja leži tek nekih šezdesetak milja od iranske granice i ulaza u Perzijski zaljev. Sasvim je sigurno da se tom lukom neće koristiti samo kineski tankeri i ostali trgovački brodovi na putu prema Zaljevu ili Europi, nego da će tamo dio lučkih kapaciteta biti na raspolaganju i pomorskim snagama Kine. Drugi sličan primjer su glasine koje su se u nekoliko posljednjih godina nekoliko puta pojavile poglavito u američkoj štampi po kojima su Kinezi ponudili Tajlandu izgradnju pomorskog kanala preko njihovog teritorija koji bi povezivao Indijski ocean i Južno kinesko more. Osim što bi taj plovni put znatno skratio put između Kine s jedne te Afrike i Perzijskog zaljeva s druge strane, ovaj plovni put donio bi i duge benefite Kini. Kao prvo, pribavio bi Kini vlastiti plovni put bez opasnosti da se njene linije SLOC-a i opskrbe naftom prekinu u Sundskom prolazu. Osim toga, tu je nazočna i izrazita ekonomska dobit, koju bi Kina dijelila s Tajlandom od vozarina koje bi plaćali brodovi koji bi tuda plovili. Ovog trenutka tek treći razlog po prioritetu zbog kojeg se Kini izgradnja modernog nosaca letjelica nameće kao nužna strateška potreba, jest pitanje Tajvana. Ukoliko bi vlada u Tajpeiu proglasila neovisnost od Kine (koja ovaj otok već 65 godina smatra svojom „odmetnutom” pokrajinom) službeni Peking se vrlo vjerojatno ne bi libio od uporabe vojne sile. Uostalom, u južnim kineskim pokrajinama, nasuprot Tajvanu ionako su stacionirane velike snage kineske vojske naoružane najnovijim oružjima i borbenim sustavima posljednjih generacija. Jedini čimbenik kojim ta moćna vojna sila za sada ne raspolaže jest zračna podrška vlastitoj floti s druge - jugoistočne strane Tajvana. A tamo, na otvorenom Pacifiku je najmoćnija pomorska sila svijeta - američka ratna mornarica, koja sigurno neće pasivno promatrati oružani međukineski sukob i potencijalnu operaciju osvajanja Tajvana. Razvojni put kojim se kreće kineska ratna mornarica u posljednjih petnaestak godina gotovo je nezabilježen u novijoj povijesti. Kineska brodogradilišta izgradila su vrlo veliki broj različitih površinskih brodova i podmomica. Odmah se mora reći da su posljednjih godina na navozima brodogradilišta prevladavale prototipne inačice novih klasa razarača kao što su Luyang 1/Type 052B, Luyang 1/Type 051C i Luyang 2/Type 052C, te fregata kao što je Type 054A koji su opremljeni najmodernijim borbenim i senzorskim sustavima, vrlo usporedivim sa sličnim sustavima zapadnog porijekla. Osim toga vrlo moderne plovne jedinice - modificirani razarači klase Sovremenij nabavljeni su u Rusiji, koja je Kini osim njih isporučila i moderne diesel-električne podmornice klase Kilo. Bez obzira na činjenicu da kineska brodogradnja i strojogradnja nisu još uvijek u stanju započeti serijsku proizvodnju velikih modernih brodova, nepobitna je činjenica da su kineski inženjeri i tehnolozi ovladali gotovo svim tajnama i tehnologijama potrebitim za projektiranje i izgradnju najkompliciranijih plovnih jedinica. Ta tvrdnja, u koju su mnogi do prije nekoliko godina sumnjali, potvrđena je onog trenutka kada je porinut prvi kineski amfibijsko-jurišni brod tipa LHD, pod radnom oznakom Projekt 071 i koji se sada nalazi u operativnoj službi kineske RM. Čak što više, najavljena je gradnja novog i većeg LHD desantnog broda poboljšanih performansi pod radnom oznakom Projekt 082. Oba projekta zasnovana su na najmodernijim saznanjima i standardima koja vrijede za takve brodove. Mogu ukrcati od 800 do 1000 marinaca, 20-30 tenkova ili 60-80 oklopnih borbenih vozila. Uz to raspolažu velikim desantnim mogućnostima koje podržava 10-15 helikoptera i nekoliko desantnih plovila što podrazumjeva i ,,potopivu krmu". Poslije ovog dostignuća kineske brodogradnje, mnogi vojni analitičari slažu se u tvrdnji da uopće više ne treba sumnjati u to da je Kina spremna i sposobna izgraditi vlastiti nosače letjelica. Zapravo, pravo pitanje nije može li Kina izgraditi takve brodove - već kada će se to desiti. Nesumnjivo - vrlo skoro. Uvođenjem prvog LHD broda u operativnu službu Kineske Narodnooslobodilačke mornarice započet ce treća faza procesa kojim ce se Kina definitivno nastojati profilirati ne više kao isključivo kontinentalna sila, već i kao pomorska sila, s izraženim mogućnostima oceanskog djelovanja i projekcije sile. Sada kineska RM po prvi puta dobiva sasvim ,,opipljive" mogućnosti za: Prva faza preobražaja kineske mornarice u oceansku silu je po mnogim analitičarima uspješno apsolvirana. Kombinacijom kupovine borbenih površinskih i podmorničarskih plovila u Rusiji i domaćom produkcijom istih, potvrđeno je da Kina može izgraditi borbenu flotu koja će na oceanima moći braniti svoje kapitalne brodove. Izgradnjom desantnih LHD brodova i njihovim uvođenjem u operativnu uporabu potvrđena je strateška zrelost i spremnost za sljedeću - treću fazu koja se logički nameće i nastavlja na prve dvije: izgradnja nosača letjelica. Kupljeni ruski projekt nosaca letjelica Uljanovsk Vratimo se na trenutak ponovo korejskom listu The Hankyoreh koji je objavio tvrdnju (pozivajući se na kineske izvore) da je Kina od Rusije kupila projektnu dokumentaciju davno započetog i nikada završenog prvog pravog sovjetskog/ruskog nosača zrakoplova na nuklearni pogon Uljanovsk. Budući da je standardni deplasman tog sovjetskog nosača iznosio 65 000, a puni deplasman 75 000 tona, očito je da je originalni projekt pretrpio određene modifikacije po kojima je brod produljen da bi se u njegovim hangarima mogao smjestiti što veci broj letjelica a na gornjoj palubi i ,,otoku" senzorska oprema i borbeni sustavi posljednjih generacija. Prema tvrdnjama iz istog članka izgradnja nosaca zrakoplova biti će po svemu sudeći povjerena kineskoj Državnoj brodograđevnoj korporaciji, odnosno njenom brodogradilištu Jiangnan smještenom na otočiću Chang-xing blizu Šangaja. Kad (i ako) bude izgrađen, prvi kineski nuklearni nosač bit će po svojim vanjskim gabaritima i deplasmanu usporediv s novijim američkim nosačima. Samo napomene radi, USS Ronald Regan ima puni deplasman od 97 000 tona. Uvođenje ovog nosača u sastav kineske RM planirano je za 2020. godinu. Sukladno tim planovima rekonstrukcija i opremanje ne-nukleranog nosača (ex-sovjetskog Varjaga) teče nesmanjenim tempom od kada je dotegljen u Kinu pa do sada. Njegovo planirano uvođenje u službu do konca 2010. ili do sredine 2011. (što je zapravo jako bliski rok) zapravo je samo prijelazna faza u procesu stjecanja iskustava i verifikacije obavljenih tehničkih modifikacija u brodogradilištu u Dalianu koje ce se sasvim sigurno primijeniti i na novom nuklearnom nosaču. Ovaj, drugi iz serije nosača klase Kuznjecov, ima standardni deplasman od 48 000 tona i maksimalni deplasman od 64 000 tona. Na sebi će moći ponijeti najnoviju inačicu palubnih lovaca J-10, ali je sasvim sigurno da će isto kao i nuklearni nosač sigurno moći nositi i 10-20 ruskih palubnih lovaca Suhoj Su-33, te nekoliko helikoptera. Nesumnjivo je da se kineska pomorska orijentacija počela uklapati u jedno dobro zamišljenu mozaičku sliku. Od kasnih osamdesetih godina učinjeni su veliki napori u povećanju brodograđevnih kapaciteta, opremanju i produbljavanju luka (kao npr. one u Zhean-jiangu za koju se pretpostavlja da će biti bazom prvim kineskim nosačima), treningu vojnih pilota koji su u pustinji na zapadu Kine uvježbavali slijetanje i polijetanje s palube starog Melbournea jer je tamo odbljesak sunca od pustinjskog pijeska vrlo sličan odbljesku od morske površine. Sve to dokazuje da ideja o izgradnji vlastitog nosača zrakoplova i njegovih nasljednika nikada nije napuštena. S tim ciljem došlo je do izmirenja između tzv. podmorničarske struje i zagovornika izgradnje nosača letjelica. Vrijeme je pokazalo da riječi kineskog admirala Liu Huanqinga da neće umrijeti zatvorenih očiju ukoliko Kina ne pribavi sebi nosače zrakoplova nisu bile zaboravljene. Da bi se zapravo shvatilo što su Kinezi kupili od Rusije, potrebno je možda dati kratki pregled razvoja ideje i realizacije projekata nosača zrakoplova (letjelica) u sovjetsko/post-sovjetskom dosadašnjem razdoblju. Što reći umjesto zaključka? Trka u naoružavanju na Dalekom Istoku i u Indijskom oceanu ušla je u petu brzinu. Dok je Indija strpljivo odlučna da po svemu sudeci uz vlastito izgrađenu podmornicu s nuklearnom propulzijom na leasing od Rusije pribavi još dvije nuklearno pogonjene podmornice i uz to gradi prvi vlastiti nosač zrakoplova - NR Kina ce očito nakon završetka rekonstrukcije i uvođenja u službu nekadašnjeg Varjaga a sadašnjeg Shang-Lia vrlo brzo početi graditi nuklearni nosač letjelica po nerealiziranom ruskom projektu. Kad je prije desetak dana „friško” promovirani najmlađi general kineskih oružanih snaga, Mao Xinju (30 godina, inače unuk Mao Ce Tunga) u jednom dobro osmišljenom medijskom istupu potvrdio da Kina kreće u realizaciju projekta nuklearnog nosača zrakoplova, u mnogim mornaričkim stožerima jugoistočne Azije upaljena su crvena svjetla. U Pentagonu zbog tih kineskih planova već odavno zvoni na uzbunu!

