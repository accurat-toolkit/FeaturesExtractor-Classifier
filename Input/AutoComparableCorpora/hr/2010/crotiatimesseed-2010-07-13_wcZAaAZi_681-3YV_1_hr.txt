Gradovi koji se u prijedlogu spominju kao domaćini utakmica Euro 2020. u Sloveniji, Italiji i Hrvatskoj? Trojica članova slovenskih Socijalnih demokrata Dejan Levanič, Luka Jurij i Matevž Frangež slovenskoj su javnosti obučeni u dresove slovenske reprezentacije predstavili svoju zamisao da tri susjedne države zajedno podnesu kandidaturu za kontinentalnu nogometnu smotru koja će se održati za deset godina, ideju koja je u nas naišla na podijeljene reakcije. Dok bi jedni plan objeručke prihvatili, kao nešto s čime bi se sa Slovencima konačno iz prve složili, drugi nakon havarije zajedničke kandidature s BiH, odnosno u drugom krugu s Mađarskom za Euro 2012. i na hladno pušu. Predsjednik Hrvatskog nogometnog saveza Vlatko Marković istaknuo je kako o toj zamisli gotovo ništa ne zna. Stoga i upozorava. - Prvo se mora uzeti u obzir kako je to lansirano iz nepovjerljivih izvora, a druga bitna stvar jest da moj kolega i dobar prijatelj predsjednik Nogometnog saveza Slovenije (op.a. Ivan Simič) zna o tome koliko i ja! Vjerojatno znamo koliko i ostali koji bi trebali znati sve o tome. Treća bitna stvar jest da je iz Slovenije u zadnjih pet-šest godina proizašlo mnogo sličnih ideja pa od njih nije bilo ništa - ciničan je prema toj zamisli jučer bio Marković. Prema zamisli koja tek treba izaći pred slovenski parlament, Euro bi se igrao na osam stadiona sjeverne Italije, Slovenije i Hrvatske u regiji Alpe-Jadran. U Italiji gradovi domaćini bi bili Padova (stadion Euganeo kapaciteta 32.500 gledatelja), Trst (Nereo Rocco, 28.500) i Udine (Friuli, 41.600), u Sloveniji Maribor i Ljubljana, a ono što nas sve najviše zanima u Hrvatskoj Zagreb (Maksimir, 40.000), Rijeka (Rujevica, 34.000) i Split (Poljud, 35.000). Naravno osim novog riječkog stadiona Poljud i Maksimir bi morali doživjeti i temeljitu rekonstrukciju. U Sloveniji bi mariborski Ljudski vrt (16.000) i ljubljanske Stožice (12.000) morali povećati kapacitete na 25.000 gledatelja. Na pitanje o, čini se, velikom financijskom zalogaju Slovenci su imali spreman odgovor. - Portugal je za organizaciju Eura 2004. godine napravio čak sedam novih stadiona, a tri je obnovio. Posljednji Euro 2008. godine donio je 250 milijuna eura dobiti! - istaknuo je Frangež. Veliko je pritom i pitanje gdje bi se igrala prva utakmica turnira, a gdje finale, jer su za to nužni stadioni većeg kapaciteta. Logično bi bilo da se finalni susret igra u Italiji u Udinama, ali s obzirom na nesvakidašnja tri domaćina (dosad su Euro organizirala po dva: Belgija i Nizozemska, Austrija i Švicarska, Ukrajina i Poljska) nemoguće je zadovoljiti sve apetite. Otvaranje u Maksimiru? - Kandidatura Slovenije, Hrvatske i Italije realističnija je od zajedničkih kandidatura Rumunjske i Bugarske te Slovačke i Češke - dodao je Jurij. Cijeli projekt morale bi amenovati vlade triju država, a u globalnoj financijskoj situaciji koja sada vlada, teško će biti sluha za takvo što. - Od ideje, pa do realizacije jedne takve zamisli, pa makar i samo kandidature, mnogo je posla. Iluzorno je o tome u ovom trenutku uopće i pričati, možemo samo naklapati - pojasnio je Marković. Ova zamisao iznenadila je javnost samo desetak dana nakon što je njemački “Deutsche Welle” najavio mogućnost zajedničke kandidature Hrvatske, Bosne i Hercegovine i Srbije za isto natjecanje. Nakon kolapsa u kandidaturi za Euro 2012. čelnici našeg saveza ne žele opet grlom u jagode. - To je bilo i prošlo. O organizaciji nekog novog natjecanja u ovom trenutku uopće nismo pričali, a kamoli ozbiljno - zaključio je predsjednik HNS-a Marković. FRANE VULAS

