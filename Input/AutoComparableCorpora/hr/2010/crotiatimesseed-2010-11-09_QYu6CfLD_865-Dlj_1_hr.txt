UDRUGA NAUTIČKOG SEKTORA NA ADRIATIC BOAT SHOW-u U ŠIBENIKU NAUTIČKI FORUM - ZAŠTO STAGNIRA NAUTIČKI SEKTOR Predstavnici „proizvodnje“ odnosno svi oni koji rade u nautičkom sektoru pa u toj grani gospodarstva (pro)daju svoje usluge, na prvom hrvatskom Nautičkom forumu na Adriatic Boat Show-u u Šibeniku održanom 16. rujna 2010., složni su u jednom: nautički sektor stagnira i to manjim dijelom zbog recesije a većim zbog državnih propisa, predugog administriranja, velikih nameta i sličnog. Najizravnije o tome je progovorio Roko Vuletić dopredsjednik Udruge nautičkog sektora HUP-a koji tvrdi da je stagnacija počela s 2008. godinom, umjesto da to danas bude jedna od ključnih hrvatskih poluga izlaska iz recesije. Za rast nautičkog sektora potrebno je dvoje: vez i brod. Iako je Strategija razvoja nautičkog turizma predvidjela izgradnju novih 15 tisuća vezova do 2018. godine još se i ne zna na kojim sve lokacijama. Do sada je sagrađeno tek 1000 vezova i samo jedna marina – i zatvorena jer nema potpunu dokumentaciju. Što se tiče broda - prodaja u Hrvatskoj pala je za 90 posto“ - tvrdi Vuletić. Stagnaciju uzrokuju preveliki nameti, PDV iznosi 23 posto za razliku od 10 posto u turističkoj djelatnosti, preskupe su koncesije. Naša konkurencija u Italiji, Sloveniji, Crnoj Gori - kaže Vuletić, ponaša se skroz suprotno, intenzivno se grade marine praktički za naše goste, one koji će ploviti našim dijelom Jadrana, a zna se da najveći trošak rade tamo gdje im je vez, a ne tamo gdje plove. Umjesto da ubiremo veliki novac, mi to prepuštamo drugima - izričit je bio Vuletić. I još o plovilima: prodaja, pa tako i gradnja, pada, a razlog su bile najprije enormne trošarine a sada najava poreza na imovinu koji će se odnositi i na brodice i jahte. Od jeseni, plovilo pod hrvatskom zastavom bit će opterećeno s najmanje tri, a možda i četiri poreza. Štetu od poslovne politike koja udara ovakav tempo nautičkom sektoru u konačnici trpe svi. Slabije rade domaća brodogradilišta, servisi, gube marine, ne obnavljaju se flote, gubi Registar brodova, osiguranja, nema gradnje novih vezova i zapošljavanja - kaže Roko Vuletić. Poseban problem nastat će prilikom ulaska u EU. Procjenjuje se da je u Hrvatskoj ukupno 30 tisuća plovila pod stranom zastavom koja nisu platila porez niti u jednoj zemlji EU. Hrvatska u ovom trenutku za njih porezna oaza. Kad uđe u EU morat će platiti porez u nekoj od zemalja Unije - naravno da to neće biti Hrvatska u kojoj je PDV viši nego u drugim zemljama. Vuletić potsjeća na primjer Malte koja je ulaskom u EU osigurala privremeni PDV za plovila u iznosu od 6 posto pa su svi građani EU koji su tamo imali brodove posegnuli za malteškom zastavom i tamo platili PDV. Kad bi Hrvatska iskoristila tu mogućnost i to s PDV-om od 10 posto bio bi to jednokratni prihod od 150.000.000 eura u državni proračun. Nautički sektor zbog ovih i još niza drugih problema koji koče njegov rast traži hitno oživotvorenje Strategije razvoja, promjenu porezne politike i hitne pripreme za ostvarenje prijelazne stope PDV-a prilikom ulaska u EU, obradu i objavu podataka o stvarno ubranoj trošarini u prvih 6 mjeseci 2010. godine, a traže i striktnu primjenu zaključaka s dogovora rukovodstva HUP-a i premijerke Jadranke Kosor na kojem je jamčeno da se više niti jedna promjena zakona ili propisa iz domene nautičke djelatnosti neće dogoditi bez da se rasprave sa stručnjacima iz nautičkog sektora- što u cijelosti nije ispoštovano. Udruga nautičkog sektora HUP-a, drugog dana sajma, 17. rujna 2010. , održala je i sjednicu Izvršnog odbora udruge. Na sjednici su ponovljeni zahtjevi udruge upućeni Vladi o formiranju ekspertne skupine s predstavnicima Vlade, nadležnih ministarstava i HUP-a koji bi izradili prijedlog mjera s jednim ciljem: ostvariti stopu rasta od 20 posto u idućih 5 godina. NA SAJMU NAUTIKE CROATIA BOAT SHOW ODRŽANA SJEDNICA IZVRŠNOG ODBORA HUP UDRUGE NAUTIČKOG SEKTORA TRAŽI SE JEDINSTVENI NAPUTAK O PROVEDBI CARINSKIH PROPISA U RH 17. travnja 2010., na sajmu nautike Croatia Boat Show, održana je sjednica Izvršnog odbora Udruge nautičkog sektora. Glavna tema sjednice bila je inicijativa za donošenje jedinstvenog naputka o provedbi carinskih propisa u RH. Članovi Izvršnog odbora udruge razgovarali su o problemima u vezi carinskih propisa na području RH. Naime, zbog različitog tumačenja i provođenja pojedinih carinskih odredbi, poslovanje u Hrvatskoj je otežano. Carinske ispostave u pojedinim gradovima tako od tvrtki nautičkog sektora traže različito postupanje za procedure koje bi trebale biti iste na svim područjima. Stoga je zaključak Izvršnog odbora da će udruga tražiti sazivanje radnog sastanka sa Carinskom upravom RH na kojem će članovi delegacije udruge izložiti probleme i nedorečenosti zakonskih odredbi vezanih za carinske propise. NA 1. SKUPŠTINI UDRUGA PROMIJENILA NAZIV U HUP UDRUGA NAUTIČKOG SEKTORA IZVRŠNOM ODBORU POTVRĐEN MANDAT NA DVIJE GODINE 19. ožujka 2010.u hotelu Le Meridien Lav u u Podstrani održana je Skupština HUP Udruge male brodogradnje i nautičkog sektora. Nakon uvodnog dijela u kojem su se Skupštini obratili Vesna Ivić-Šimetin, direktorica regionalnog ureda Split, Hrvoje Marušić, predsjednik Izvršnog odbora HUP-a Podružnice Dalmacija te Romano Pičuljan, predsjednik Udruge, Skupština je započela sa radom. Usvojen je novi Statut udruge, a Skupština je jednoglasno usvojila prijedlog Izvršnog odbora o promjeni naziva udruge koja će se od sada zvati HUP Udruga nautičkog sektora. Prije glasovanja o reizboru Izvršnog odbora udruge, Vesna Ivić Šimetin je podsjetila nazočne kako je na Osnivačkoj Skupštini Udruge izabran Izvršni odbor sastavljen od 11 predstavnika – zastupnika svih sektora i djelatnosti u nautičkom sektoru i maloj brodogradnji. To su: predsjednik Romano Pičuljan, dopredsjednici Vicenco Blagajić i Roko Vuletić, te članovi: Nevenka Čalić, Braslav Karlić, Mario Knego, Ante Kovačević, Leo Lemešić, Dario Marjan, Denis Vidaković i Krešimir Žic. S obzirom da je Izvršni odbor izabran na Osnivačkoj skupštini izradio Program rada Udruge, novi Statut te započeo sa dosta aktivnosti, primjerice, sudjeluje u zakonodavnim izmjenama vezanim za nautički sektor, logično je i da nastavi svoj rad na mandat od dvije godine. Ivić-Šimetin je napomenula i kako su već ostvareni kontakti sa nadležnim ministarstvima te se očekuje da će se Izvršni odbor uspjeti izboriti za bolje uvjete poslovanja ovog sektora. Skupština je potvrdila mandat na dvije godine cijelom Izvršnom odboru. Kao predstavnici za Skupštinu HUP-a izabrani su Romano Pičuljan, predsjednik udruge i Roko Vuletić, dopredsjednik udruge. Romano Pičuljan je ukratko izložio smjernice predloženog programa rada. Isti je koncipiran u sedam cjelina, od kojih je najvažnija zakonska regulativa (carinska tarifa, protokol i sl.). Pičuljan je naglasio kako je vezano za pitanja trošarina, na sastanku s premijerkom Jadrankom Kosor kazao da je smanjenje trošarina s 15 na 5%, samo odškrinulo vrata proizvodnji brodica, ali to je malo jer je Hrvatska nekonkurentna ako se uspoređuje s mediteranskim zemljama koje nemaju namete koje opterećuju poslovanje. „Prije svega, strance moramo uvjeriti da kupuju naše brodove, da čuvaju brodove kod nas i tek tada možemo plaćati trošarine. Želimo se uspoređivati s Italijom i Francuskom koje su to pitanje riješile puno bolje. Zalagat ćemo se da se zakonodavac savjetuje s nama prilikom donošenja propisa jer on, nemajući iskustva s terena, može uništiti sve što smo mi godinama gradili. Udruga treba postati nezaobilazan partner kod donošenja i pripreme propisa te ćemo tražiti da nam se omogući sudjelovanje u pripremi izrade propisa kroz sastanke i druge kontakte.“ kazao je Pičuljan. Pozvao je prisutne da o problemima koji se pojave na terenu obavijeste direktoricu Udruge, nakon čega će Izvršni odbor to raspraviti te poduzeti potrebne korake. Nakon otvorene rasprave na temu Programa rada udruge u koju su se aktivno uključili Ivan Soža, Roko Vuletić, Đek Šurija, Tomislav Akrap, Leo Lemešić, Ante Kovačević, Damir Skelin, Denis Vidaković , Braslav Karlić, Krešimir Žic i drugi članovi Skupštine, usvojen je i Program rada.. Skupština je završila s radom u 13:30 sati, nakon čega su predsjednik Izvršnog odbora HUP Udruge nautičkog sektora, Romano Pičuljan te pojedini članovi izvršnog odbora, odgovarali na pitanja novinara ODRŽANA OSNIVAČKA SKUPŠTINA HUP UDRUGE MALE BRODOGRADNJE I NAUTIČKOG SEKTORA Izabrano 11 članova Izvršnog odbora - predsjednik Romano Pičuljan, iz Brodogradnje Pičuljan d.o.o., dopredsjednici Vicenco Blagaić iz Profectus grupe d.d. i Roko Vuletić iz NCP Grupe 27. studenoga 2009., u u hotelu Le Meridien Lav, održana je osnivačka skupština HUP udruge male brodogradnje i nautičkog sektora. Na Skupštini je prisustvovalo 115 predstavnika tvrtki iz djelatnosti male brodogradnje i nautičkog sektora. Skupštinu je otvorila Vesna Ivić-Šimetin, direktorica regionalnog ureda Split koja je Skupštinu i vodila, a prigodnim riječima prisutnima se obratio Hrvoje Marušić, predsjednik Izvršnog odbora HUP-a Podružnice Dalmacija. Nakon njega, prisutne je pozdravio i Damir Kuštrak, predsjednik Izvršnog odbora HUP-a čije je prisustvo izazvalo posebnu pažnju i odobravanje, jer je dokaz da Hrvatska udruga poslodavaca gleda na osnivanje ove udruge s posebnom pažnjom. Inicijativni odbor nove udruge je na sjednici održanoj 23. studenoga donio zaključak da će predstavnici svih tijela udruge koji budu izabrani na ovoj skupštini imati privremeni mandat do nove Izborne Skupštine predviđene za veljaču 2010. što je najavljeno i na samoj Skupštini. Od 22 kandidata za Izvršni odbor, članovi Skupštine izabrali su ukupno 11 članova Izvršnog odbora: Romano Pičuljan, Brodogradnja Pičuljan d.o.o., Dario Marjan, Nautika centar Nava d.o.o., Roko Vuletić, NCP Grupa d.d., Braslav Karlić, Fabra d.o.o.- More, Leo Lemešić, Fortuna yachting d.o.o., Vicenco Blagaić, Profectus grupa d.d., Mario Knego, Euromarine d.o.o., Krešimir Žic, Marina Punat d.o.o., Denis Vidaković, Sas Vektor d.d., Ante Kovačević, Mechanic nautic d.o.o.i Čalić Nevenka, Navella d.o.o.. Članovi su za predsjednika Izvršnog odbora koji je i na Skupštini dobio najveći broj glasova izabrali Romana Pičuljana. Za dopredsjednike udruge izabrani su Vicenco Blagaić i Roko Vuletić. Na Skupštini je izglasan Statut udruge, izabran je predstavnik za Skupštinu HUP-a te zastupnici udruge. Na Skupštini je odlučeno da će predstavnici za razna tijela biti uvijek vezani za funkcije predsjednika i dva dopredsjednika. Kao i članovi Izvršnog odbora, njihov mandat će biti privremen, do nove, Izborne Skupštine. Novi Izvršni odbor će do nove Skupštine pripremiti Program rada udruge te odmah pristupiti aktivnostima za rješavanje zakonodavnih i ostalih problema koji muče malu brodogradnju i sve djelatnosti nautičkog sektora. Udruga male brodogradnje i nautičkog sektora je prva udruga osnovana pri Hrvatskoj udruzi poslodavaca čije će sjedište biti u Splitu, a područje djelovanja u cijeloj Hrvatskoj. Nakon završene Skupštine, održana je konferencija za novinare na kojoj su se novoizabrani predstavnici Izvršnog odbora, uz predsjednika HUP-a Dalmacija Hrvoja Marušića te predsjednika HUP-a Damira Kuštraka predstavili javnosti.

