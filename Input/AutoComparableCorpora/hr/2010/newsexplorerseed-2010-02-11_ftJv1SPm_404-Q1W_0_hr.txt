Ne sam, Safete! - vikao je u ekstazi pokojni TV komentator Mladen Delić u trenucima kad je Jugoslavija u Splitu u susretu sa Bugarskom tražila put na fudbalsko EP 1984. "Ha, ha, sjećam se Mladenova emotivnog prenosa utakmice, pa one rečenice "Ma ljudi moji je li to moguće", pa vike "Radanović, Radanović". Pa ko bi to zaboravio", počeo je Safet Sušić u jučerašnjem telefonskom razgovoru iz Pariza, gdje živi dugi niz godina, i dodao: - Zanimljivo, niko se ne sjeća da sam ja na toj utakmici postigao dva gola. Ali, Sušić će kao najdramatičniju utakmicu izdvojiti onu u Bukureštu kad je Jugoslavija srušila Bugarsku 6:4, a on postigao hat-trick. - Bila je luda utakmica, bio sam raspoložen, ali golovi su padali kao pljusak. Ali, šteta je da nikada sa reprezentacijom nisam ostvario velik uspjeh. A mislim da je ona iz 1982. godine bila sposbna za najveće domete. Bila je bolja i od one iz 1990. godine kad ste igrali u četvrtfinalu SP-a i izgubili od Argentine na jedanaesterce. - Bolja, sigurno bolja. Safet Sušić je bio kralj driblinga, po mišljenju mnogih jedan od najboljih igrača bivše države. Prije nekoliko godina izabran je za fudbalera vijeka u BiH. - To mi je jedna od najdražih nagrada jer je bilo puno sjajnih igrača u najužoj konkurenciji: Ferhatović, Osim, Slišković, Vladić, Bajević... Ko bi ih se svih sjetio. Nakon gotovo trideset godina vratit će se u Sarajevo koje ga je uvijek obožavalo. Nakon Miroslava Ćire Blaževića Safet će u kvalifikacijskom ciklusu za Evropsko prvenstvo 2012. voditi reprezentaciju BiH. - Već smo nekoliko puta pregovarali, eto sada smo se uspjeli dogovoriti. Pomalo sam uzbuđen, znam da me čeka samo jedan cilj - odvesti BiH na EP. Ćiro je probudio reprezentaciju i ostavio vam dobre igrače. - Da, nedvojbeno je napravio puno za BiH fudbal, on je neprijeporni fudbalski autoritet. Ali isto tako nije došao do kraja. Igrao je protiv tri velike reprezentacije po dva puta i zabilježio samo jedan remi. Znam, ako želimo napraviti veliki posao, morat ćemo pobijediti i najveće. Tim je poznat, jeste li zadovoljni kvalitetom igrača? - Neke još moram upoznati, ali okosnicu tima čine vrhunski igrači koji igraju u jakim ligama i klubovima. U Varšavi 7. februara postoji mogućnost da izvučete Hrvatsku kao nositelja grupe? - To nikako ne bih želio jer Hrvatska ima sjajan tim. Da nije bilo povreda, sigurno biste igrali na SP-u.

