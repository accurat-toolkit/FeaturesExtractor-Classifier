Dow Jones opet ispod 10.000 bodova U četvrtak je Dow Jones indeks zaronio čak ispod psihološki važne razine od 10.000 bodova, po prvi puta od početka srpnja, zbog novih podataka o drastičnom padu prodaje nekretnina. U srpnju je prodaja novi kuća u SAD-u pala za 12, a postojećih za čak 27 posto u odnosu na prethodni mjesec. Pritom je prodaja kuća zaronila na najniže razine od 1960-ih godina, od kada se vode ti podaci. Premda su kamate na hipotekarne kredite rekordno niske, prodaja kuća pada od travnja, kada su ukinute porezne olakšice na kupnju prvih kuća. Potrošnja – 2/3 američkog BDP-a To pokazuje da potrošnja Amerikanaca zbog visoke nezaposlenosti i neizvjesne gospodarske situacije ne jača, pa je teško za očekivati ubrzanje oporavka, s obzirom da potrošnja čini oko dvije trećine američkog bruto domaćeg proizvoda. Ulagače zabrinjava i slabost tržišta rada. - Kompanije ne otvaraju nova radna mjesta jer još ne znaju koliko će im porasti troškovi zbog reformi zdravstvenog i financijskog sustava. Uz to, plaše se povećanja poreza, što bi moglo loše utjecati na potrošnju, – kaže Frank Ingarra, portfelj menadžer u Henessy Fundsu. FED upozorava na pogoršanje situacije A da oporavak američkog gospodarstvo slabi, potvrdili su u petak revidirani podaci prema kojima je bruto domaći proizvod u drugom tromjesečju porastao za 1,6 posto, dok je prva procjena govorila o rastu od 2,4 posto. Na pogoršanje gospodarske situacije upozorio je i predsjednik američke središnje banke Ben Bernanke. Na konferenciji središnjih bankara u Jackson Holeu Bernanke je kazao kako oporavak američkog gospodarstva slabi više nego što se očekivalo, ali da je Fed spremam na daljnje korake ako će biti nužno potaknuti gospodarstvo. Pritom je odbacio mogućnost recesije s dvostrukim dnom. Japan i Europa u minusu Zbog svega toga, obujam trgovanja na Wall Streetu i dalje je znatno ispod lanjskog dnevnog prosjeka, a trguje se vrlo nesigurno. I na većini europskih burzi cijene su dionica prošloga tjedna pale. Doduše, londonski FTSE indeks ojačao je mršavih šest bodova, na 5.201 bod, no frankfurtski DAX pao je 0,9 posto, na 5.951 bod, a pariški CAC 0,5 posto, na 3.507 bodova. Na Tokijskoj je burzi Nikkei indeks prošloga tjedna pao 2 posto, na 8.991 bod.

