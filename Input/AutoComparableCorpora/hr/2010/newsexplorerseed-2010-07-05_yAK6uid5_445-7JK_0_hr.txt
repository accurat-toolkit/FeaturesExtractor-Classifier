Sjednica Izbornog tijela ŽK Virovitica, na kojoj se raspravljalo o aktualnom stanju u gospodarstvu na području Virovitičko-podravske županije, radu ŽK Virovitica u razdoblju 2006. – 2010. godine, a izabrani su i članovi Gospodarskog vijeća ŽK Virovitica i Ivan Slamić za predsjednika Vijeća za razdoblje 2010. – 2014. godine, održana je 9. srpnja u ŽK Virovitica. Polazna osnova za raspravu o aktualnom stanju u gospodarstvu na području županije bili su temeljni pokazatelji o gospodarstvu predstavljeni u publikaciji „Aktualnosti gospodarstva Virovitičko-podravske županije“ iz srpnja 2010. godine. Broj nezaposlenih od 8915 osoba na području Virovitičko-podravske županije u svibnju 2010. godine, prema broju nezaposlenih od 8444 osobe u svibnju 2009. godine, veći je za 471 osobu, odnosno 5,6 posto. Ukupni je prihod poduzetnika u 2009. godini na području Virovitičko-podravske županije 14,9 posto manji u odnosu na isto razdoblje prethodne godine, dok je istodobno smanjenje ukupnih rashoda bilo 12,6 posto, što je rezultiralo ostvarenjem negativne razlike između ukupnih prihoda i ukupnih rashoda u Virovitičko-podravskoj županiji od 65,8 milijuna kuna (u 2008. razlika je iznosila 49,7 milijuna kuna). Ukupni su prihodi veći od ukupnih rashoda u poljoprivredi 18 milijuna kuna, trgovini na veliko i malo za 11,3 milijuna kuna, stručnim, znanstvenim i tehničkim djelatnostima 4,7 milijuna kuna, građevinarstvu tri milijuna kuna, stručnim, rudarstvu i vađenju 2,8 milijuna kuna. Ukupni su rashodi veći od ukupnih prihoda u prerađivačkoj industriji 99,9 milijuna kuna, djelatnosti pružanja smještaja te pripremi hrane 1,6 milijuna kuna, u umjetnosti, zabavi i rekreaciji 1,1 milijun kuna. U strukturi ostvarenog ukupnog prihoda poduzetnika u 2009. godini na području županije najveće je učešće od 43,86 posto prerađivačke industrije, 25,46 posto trgovine, 14,76 posto poljoprivrede, odnosno te tri djelatnosti zajedno čine 84,08 posto prihoda poduzetnika županije, a sve ostale djelatnosti 15,92 posto. Broj od 269 (30. travnja 2009. godine 221) insolventne pravne osobe u Virovitičko-podravskoj županiji, na dan 30. travnja 2010. godine, čini 0,98 posto insolventnih pravnih osoba u RH i veći je u Virovitičko-podravskoj županiji za 21,72 posto prema 30. travnju 2009. godine, dok je u RH u istom razdoblju povećanje insolventnih pravnih osoba bilo 30,38 posto. Istodobno, iznos nepodmirenih obveza u Virovitičko-podravskoj županiji iznosi 257,9 milijuna kuna, odnosno 1,07 posto od ukupno nepodmirenih obveza u RH (30. travnja 2009. godine 147,7 milijuna kuna, što je bilo 0,91 posto iznosa nepodmirenih obveza na razini RH). Izvoz Virovitičko-podravske županije od 1. siječnja do 30. travnja 2010. godine manji je 4,08 posto u odnosu na isto razdoblje 2009. godine, uvoz je 49,17 posto manji, čime je ostvaren suficit vanjskotrgovinske razmjene od 23,3 milijuna USD, što je 89,51 posto više u odnosu na isto razdoblje 2009. godine. Pokrivenost izvozom uvoza od 1. siječnja do 30. travnja 2010. godine na području Virovitičko-podravske županije je 279,56 i pokazuje da je izvoz veći od uvoza za 179,56 posto. Na razini Hrvatske pokrivenost je 50,28, odnosno izvoz je manji od uvoza za 49,72 posto. Promatrano po zemljama, od 1. siječnja do 30. travnja 2010. godine najveći vanjskotrgovinski partneri u vanjskotrgovinskoj razmjeni Virovitičko-podravske županije su razvijene zemlje u koje se realizira 84,62 posto ukupnog županijskog izvoza, od čega je 78,46 posto izvoz u zemlje EU, 3,50 posto u zemlje EFTA-e te 2,66 posto u ostale razvijene zemlje, dok se u zemlje u razvoju izvozi 15,38 posto ukupnog županijskog izvoza. Promatrano po djelatnostima, od 1. siječnja do 30. travnja 2010. godine u strukturi županijskog izvoza izvoz namještaja i proizvoda od drva čini 34,72 posto županijskog izvoza, izvoz hrane čini 18,60 posto, izvoz duhana 18,25 posto, poljoprivrednih proizvoda 15,72 posto itd. Ostvarenje salda vanjskotrgovinske razmjene u RH od 1. siječnja do 30. travnja 2010. godine, promatrano po županijama, pokazuje da je u 16 županija ostvaren suficit vanjskotrgovinske razmjene te da je Virovitičko-podravska županija sa 23,3 milijuna USD ostvarenog suficita na petom mjestu u RH, iza gospodarstva Vukovarsko-srijemske, Varaždinske, Šibensko-kninske i Koprivničko-križevačke županije. Na razini Hrvatske u istom je razdoblju ostvaren deficit vanjskotrgovinske razmjene od 2,64 milijarde USD. Anketom o procjeni poslovanja industrijskih poduzeća koju ŽK Virovitica provodi u kontinuitetu, kvartalno, među najznačajnijim industrijskim tvrtkama na području županije, evidentno je da se u trećem kvartalu 2010. godine očekuje pad proizvodnje i izvoza u srpnju i kolovozu, dok se u rujnu očekuje rast proizvodnje i izvoza, slab uvoz i nabava domaćeg repromaterijala u srpnju i kolovozu, dok se u rujnu očekuje dobar uvoz i nabava repromaterijala, očekuje se ista razina zaliha gotovih proizvoda, pad opskrbljenosti sirovinama i repromaterijalom te smanjenje narudžbi za domaće i strano tržište (osim u rujnu kada se očekuje dobro stanje narudžbi za izvoz). U drvno-prerađivačkoj industriji na području Virovitičko-podravske županije, kao i u gospodarstvu RH u cjelini, veoma je teška i delikatna situacija. Smanjen je broj narudžbi, visoka je nelikvidnost, stalno raste input, nerealan je tečaj koji je osobito nepovoljan za izvoznike te je konkurencija na inozemna tržišta sve veća, stoga je potrebno uložiti znatne napore da bi se uokvirili u troškovni sustav i opstali na tržištu. U industriji nemetala i građevinskih materijala situacija je, kao i u ostalim djelatnostima, veoma teška. U Opecu d.o.o. iz Virovitice za 15-ak dana se očekuje početak proizvodnje jer zbog postojećih zaliha opekarskih proizvoda ove godine još nije upaljena peć, a investicije su znatno smanjene. Izvoza gotovo i nema, kao ni privatne gradnje, a cijene inputa neprestano rastu i stvaraju dodatna opterećenja. U poljoprivredi, osobito u ratarstvu, situacija je izuzetno teška, zbog obilnih oborina i poplava tijekom svibnja i lipnja, koje će znatno smanjiti prinose i kvalitetu, a kod pojedinih kultura ostvarit će se i gubici. U Hrvatskim duhanima d.d. iz Virovitice započela je berba duhana. Zbog obilnih kiša, poplava i tuča koje su pratile ovogodišnju proizvodnju duhana procjenjuje se da će kvaliteta duhanskog lista biti lošija od prošlogodišnje, a prinos manji za 10-15 posto. Budući da će biti manje duhana, manja će biti potreba i za radnom snagom, manja potrošnja energenata i dr., a time će se smanjiti i prihodi svima koji su posredno preko duhana ostvarivali prihod. U Viru Tvornici šećera d.d. iz Virovitice početkom sljedećeg tjedna započet će prerada žutog šećera iz šećerne trske, ali velik je problem drastičan pad cijene šećera iz šećerne repe, oko 200 €/t šećera, uzrokovan tržišnom reformom u EU. Na domaćem je tržištu cijena šećera relativno stabilna, osim u pojedinim trgovačkim lancima koji su snizili cijenu ispod nabavne. Veoma teško stanje u gospodarstvu, pad kupovne moći i utjecaj konkurencije, osobito se osjeti u trgovini, gdje je pad prometa u pojedinim branšama oko 15 posto, a pojedini trgovački lanci prodaju robu ispod nabavne cijene i nitko od institucija ne reagira. U graditeljstvu je teška situacija, kao i u ostalim gospodarskim granama, i ako ne bude investicija u javnom sektoru, bit će još većih problema zapošljavanja postojećih kapaciteta te bi hitno trebalo primijeniti mjere antirecesijske politike. U Unimontu d.o.o. iz Slatine uposlenost kapaciteta popunjena je do kraja 2010. godine, ako bi se nastavilo s financiranjem Operativnog programa razvitka svinjogojskih farmi, uposlenost kapaciteta bi bila popunjena do polovine 2011. godine. U turizmu i ugostiteljstvu situacija je zbog recesije, kao i u ostalim djelatnostima, teška a dodatno je ograničena i zbog prometne izoliranosti, kao i nekvalitetne turističke promocije županije, iako je ponuda raznovrsna i kvalitetna a cijene su adekvatne. Na temelju predstavljenih pokazatelja iz publikacije „Aktualnosti gospodarstva Virovitičko-podravske županije“ o rezultatima poslovanja i rasprave članova Gospodarskog vijeća, konstatirano je da je situacija u gospodarstvu Virovitičko-podravske županije, ali i RH u cjelini, delikatna te je potrebno mjerama antirecesijske politike, s primarnim ciljem očuvanja postojećih kapaciteta, poticati one tvrtke u realnom sektoru koje svoju proizvodnju razvijaju na postojećim resursima, a osobito poticati djelatnosti koje imaju izvozne programe. Gospodarski su subjekti maksimalno racionalizirali svoje ukupne troškove u onom dijelu na koji mogu utjecati, ali rast inputa, čija je razina izvan okružja tvrtke, determinira nekonkurentnost, osobito na svjetskom tržištu, županijskih tvrtki, realnog sektora. Nekonkurentnost utječe na gubljenje postojećih pozicija i udjela na tržištu, što će u budućnosti biti teško nadomjestiti. Radi operacionalizacije zaključaka, predloženo je da se organizira zajednička sjednica članova Gospodarskog vijeća ŽK Virovitica, saborskih zastupnika s područja Virovitičko-podravske županije, župana Virovitičko-podravske županije i gradonačelnika Virovitice, Orahovice i Slatine te ostalih predstavnika JLS-a. Članovi Gospodarskog vijeća pohvalili su izradu publikacije „Aktualnosti gospodarstva Virovitičko-podravske županije“ u kojoj je na izuzetno kvalitetan način predstavljeno aktualno stanje u gospodarstvu Virovitičko-podravske županije te su jednoglasno prihvatili osvrt i rezime rada ŽK Virovitica za razdoblje 2006. – 2010. godine, uz izuzetne pohvale i pozitivne ocjene stručnim službama, koje su neprestano na dispoziciji gospodarskim subjektima odnosno članicama ŽK Virovitica. Naglašeno je da je ŽK Virovitica nezamjenjiv čimbenik županijskoga gospodarstva u artikuliranju njegovih interesa prema državi, ali isto tako i uspješnom promoviranju županijskoga gospodarstva putem sajmova u zemlji i inozemstvu te uspostavi regionalne gospodarske suradnje.

