Zbog sve veće potražnje i prirodnih katastrofa cijena je pamuka 50 posto viša nego prošle godine, odnosno najviša je u posljednjih 15 godina pa će poskupjeti i odjeća od tog materijala. Na cijenu pamuka najviše su utjecale razorne poplave u Kini i Pakistanu, vodećim svjetskim proizvođačima toga materijala. Tako je uništeno 4,25 milijuna jutara zemlje koja je bila zasađena pamukom, odnosno 25 posto ukupnog svjetskog prinosa. Prvi je kupce na poskupljenje jučer upozorio svjetski modni lanac Primark. O poskupljenju odjeće od sljedeće godine već glasno razmišljaju i brendovi poput H&M-a, Levisa, Wonderbre... Većina najavljuje da bi cijene odjeće mogli podići otprilike 10 posto. Hoće li velik poremećaj na svjetskim burzama pamuka utjecati i na poskupljenje odjeće u Hrvatskoj, upitali smo Alicu Kollar-Češljaš iz varaždinske Vis-konfekcije. – U trenutku gospodarske krize i recesije nije izgledno očekivati povećanje cijene tekstila zbog porasta cijene pamuka na svjetskim burzama. Kako je kupovna moć prosječne obitelji iz dana u dan sve manja, pa se smanjuje i potražnja za tekstilom, realno je očekivati nikakvu ili tek neznatnu izmjenu cijene tekstila na tržištu – rekla je A. Kollar-Češljaš. Ekonomist Ljubo Jurčić smatra da će poskupljenje odjeće ipak biti veće. – Matematički bi odjeća poskupjela 20 posto, ali zbog prevelike konkurencije i zato što će pamuk sada više zamjenjivati sintetičkim materijalima, poskupljenje odjeće bit će upola manje – zaključio je Jurčić.

