Južnokorejska vojska u ponedjeljak je započela petodnevne vojne vježbe u moru oko Korejskog poluotoka. Upozorili su sve brodove da izbjegavaju 29 lokacija jer vježbaju s bojevim streljivom. No, nisu naveli gdje će točno biti pucnjave. Zbog slične vježbe je 23. studenog reagirala Sjeverna Koreja i uzvratila paljbu te je ubijeno četvero ljudi. Proteklog vikenda Sjeverna Koreja je optužila Seul da ih vježbama provociraju, a s juga su im obećali žestoki odgovor u slučaju napada, piše BBC. Kod Okinawe su u petak započele najveće vojne vježbe ikada između Japana i SAD-a. U operaciju 'Keen Sword' (Oštri mač) uključeno je 44.000 ljudi, 400 zrakoplova i 60 ratnih brodova, prenosi 24sata.hr. Objasnili su kako se vježbama obilježava 50. godišnjica njihovog saveza, a trajat će do petka. Strani mediji prenose kako se zbog ove vježbe ljute u Sjevernoj Koreji i u Kini jer se povezuju sa zadnjim napetostima između Koreja. Ministri vanjskih poslova SAD-a, Japana i Južne Koreje u Washingtonu će se sastati kako bi raspravljali o napetoj situaciji u Žutom moru i sukobu sa Sjevernom Korejom. Južnokorejski ministar rekao je kako će raspravljati i o načinima kako privući okolne zemlje na suradnju zbog napada Sjeverne Koreje i njihova programa obogaćivanja urana, piše CNN. Kina je zabrinuta zbog stanja na Korejskom poluotoku Kineski predsjednik Hu Jintao je u ponedjeljak u telefonskom razgovoru s Barackom Obamom rekao kako je Kina vrlo zabrinuta zbog stanja na Korejskom poluotoku. Dodao je kako bi stanje moglo izmaći kontroli ukoliko ključne strane ne budu oprezne. Kaže da to ne bi bilo u ničijem interesu. Hu ističe da je sada najvažnije mirno postupati, piše Forexyard.

