Golema nafta mrlja kompanije BP i službeno je postala najveća svih vremena u Meksičkom zaljevu, jer je procijenjena količina nafte koja je istekla u more prešla 140 milijuna galona (529 tisuća tona), koliko je 1979. i 1980. isteklo tvrtki Ixtoc ispred obale Meksika. Nafta koja već dva i pol mjeseca ističe iz oštećene bušotine BP-a 80 km od obale Louisiane, u četvrtak je dostigla količinu od 140,6 milijuna galona, po najvišoj procjeni vladinih znanstvenika da dnevno ističe 60.000 barela nafte, te podatka BP-a da dnevno prikuplja oko 27.000 barela. Praćenje ukupne količine nafte je ključno, jer će BP vjerojatno biti kažnjen po galonu nafte koja je istekla u more, izjavio je Larry McKinney, direktor Istraživačkog instituta za Meksički zaljev pri sveučilištu Teksas A & M u gradu Corpus Christi. >> Što je naftna mrlja učinila Meksičkom zaljevu Ed Overton, profesor na studiju zaštite okoliša sveučilišta Louisiana State, izjavio je da će "BP-ova naftna mrlja biti daleko veća od Ixtoc-ove u trenutku kada završi". Zbog prolaska uragana Alex zapadnim dijelom Meksičkog zaljeva, prekinuti su radovi na sakupljanju nafte s površine i postavljanju plutajućih ograda, koji bi se trebali nastaviti tri dana nakon završetka oluje, rekao je u četvrtak admiral Obalne straže Thad Allen. >> Eksplozija metana u Meksičkom zaljevu mogla bi zbrisati čovječanstvo Dva posebna plovila BP-a koja crpe naftu na tzv. glavi bušotine, na dubini od 1.500 metara i spaljuju je na bakljama na površini, nastavila su s radom. U Meksički zaljev u srijedu je doplovio najveći brod za skupljanje nafte na svijetu, modificirani supertanker u vlasništvu tajvanskog brodara TMT Shiping, objavila je Obalna straža. Brod je usidren u Boothvilleu, u Louisiani na ušću rijeke Mississippi, gdje čeka dopuštenje vlasti i ugovor s BP-om da počne s radom. (hina/metro-portal)

