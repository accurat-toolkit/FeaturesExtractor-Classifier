Svjetski gospodarski forum u Davosu (WEF), kojim 2010. dominira tema globalnoga gospodarskog oporavka, počeo je raspravama o potrebi čvršće regulacije banaka, što zagovara američki predsjednik Barack Obama. Stajališta su o tome oprečna. Obama je prošli tjedan najavio da će ograničiti veličinu banaka i njihove pretjerano samostalne aktivnosti na tržištu. Regulacija bankarskog sektora jedna je od glavnih tema 40. WEF-a. Drugi sudionici izjasnili su se protiv rastućeg populizma, kojemu pribjegavaju neke zapadne vlade zagovarajući jaču regulaciju banaka. SAD, Francuska i Velika Britanija nedavno su objavile mjere kojima će oporezivati banke ili ograničiti njihove spekulativne aktivnosti, kako bi izbjegle novu krizu. U raspravama se upozoravalo i na nerazmjer svjetskog rasta - Kina se spominje kao veliki motor, dok su zapadne zemlje u krizi. Neki smatraju da Kina ne može biti jedini motor globalnoga gospodarskog rasta te da će to uzrokovati daljnji gospodarski pad u SAD-u, Europi i Japanu. Razoreni Haiti, financijska tržišta, nezaposlenost... Na petodnevnom skupu, koji zadnjih dana siječnja u mondenom švicarskom zimovalištu tradicionalno okuplja svjetsku elitu, trebale bi se donijeti smjernice za pomoć potresom razorenom Haitiju te zacrtati reforme koje bi spriječile novi kolaps financijskih tržišta. Važna tema u Davosu bit će i kako se nositi s rekordnom nezaposlenošću. UN-ova agencija za rad objavila je da je 27 milijuna ljudi lani izgubilo posao; najviše u Sjevernoj Americi, Japanu i zapadnoj Europi. Početak skupa zasjenila je smrt šefa osiguranja Foruma Marcusa Reinhardta. Pronađen je u svojoj hotelskoj sobi, a prema prvim informacijama, sumnja se da je 61-godišnji Reinhardt počinio samoubojstvo.

