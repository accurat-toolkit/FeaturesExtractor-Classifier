Sjevernokorejski predsjednik Kim Jong-Il stavio je vojsku u stanje pripravnosti pošto je Seul zaprijetio da će Sjeverna Koreja "morati platiti cijenu" potapanja južnokorejskog broda, navode sjevernokorejski prebjezi u utorak. Naredba je izdana u četvrtak, na dan objave zaključaka međunarodne istrage koji izravno optužuju Sjever za taj izgred, rekla je udruga sjevernokorejskih prebjega sa sjedištem u Južnoj Koreji, North Korea Intellectual Solidarity (NKIS), kako su u utorak prenijeli južnokorejski mediji. Južnokorejske tajne službe rekle su da će provjeriti tu informaciju. Kako navodi NKIS, zamjenik sjevernokorejskog ministra za nacionalnu obranu O Kuk-Ryol izjavio je za radio da je Kim Jong-Il stavio vojsku u stanje pripravnosti. "Amerika i Južna Koreja žele nam se osvetiti uvlačeći nas u izgred s brodom Cheonan. To je urota Amerike, Japana i Južne Koreje kako bi nas izolirali i uništili", rekao je ministrov zamjenik, po izvoru koji navodi NKIS. Policija i pričuvni vojni sastav isto su dobili naredbu da obuku svoje odore. Južnokorejski predsjednik Lee Myung-Bak najavio je u ponedjeljak prekid trgovinskih veza sa Sjeverom. No i dalje će se slati humanitarna pomoć za djecu i pomoć za rad industrijskog kompleksa Kaesonga koji je na sjeveru, ali ga financira Seul. Južna Koreja će usto za sjevernokorejske trgovačke brodove zatvoriti pomorske koridore na jugu. Sjeverna Koreja odbacuje bilo kakvu odgovornost za izgred i tvrdi da je Seul "podmetnuo" dokaze i da su dvije zemlje sada "nadomak rata". Kako navodi NKIS, zamjenik sjevernokorejskog ministra za nacionalnu obranu O Kuk-Ryol izjavio je za radio da je Kim Jong-Il stavio vojsku u stanje pripravnosti.

