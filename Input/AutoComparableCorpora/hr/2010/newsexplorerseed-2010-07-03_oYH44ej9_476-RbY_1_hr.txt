Nogometni vikend još jednom nudi puno uzbuđenja, a najzanimljivije će biti u Njemačkoj gdje se sastaju Bayern i HSV te Leverkusen i Schalke. Najzanimljivije utakmice ovog vikenda nudi njemačka Bundesliga gdje se igraju čak dva velika derbija. U Španjolskoj se nastavlja borba Reala i Barcelone koje dijeli pet bodova, što je ista razlika koja razdvaja Arsenal i Manchester United u Premier ligi. Očekuje nas još jedan zanimljiv nogometni vikend. United protiv stare mušterije traži nova tri boda Engleska Premier liga dogurala je do 27. kola koje nam ne nudi neke velike derbije, tako da je najjača utakmica ona između Newcastlea i Manchester Uniteda, možda ne po trenutačnoj formi, Newcastlea naravno, već zbog uvijek zanimljivih susreta ovih momčadi u povijesti. United je nakon poraza od Manchester Cityja nastavio s dobrim igrama, a pogotovo ih je podigla ona pobjeda protiv Arsenala u FA Cupu kada su 'crveni vragovi' slavili s visokih 4-0. Nakon toga ostvaren je i vrlo dobar rezultat u osmini finala Lige prvaka gdje su se s teškog gostovanja kod Lyona vratili neporaženi. Sada se mirno mogu posvetiti nastavku natjecanja u Premiershipu gdje njihov zaostatak za vodećim Arsenalom iznosi pet bodova. Puno rekli bi, ali Ferguson i njegovi igrači uvjereni su da se to može sustići. Upravo zbog toga, mjesta za pogreške više nema, ili ih ima jako malo. Pobjeda protiv Newcastlea je nužna želi li United zadržati priključak i ostati u borbi za naslov prvaka. U prilog im idu i prijašnji rezultati ostvareni na St.James Parku gdje United nije izgubio već šest utakmica u nizu. Redovno su utakmice ovih suparnika završavale pravim vatrometom pogodaka, sudeći po sadašnjoj formi 'svraka' smiješi nam se još jedna efikasna utakmica. U zadnjih sedam susreta na gostovanju kod Newcastlea, United je postigao 22 pogotka, tako da optimizma u njihovim redovima ne nedostaje. S druge strane, Newcastle trenutačno drži 13. poziciju, a niti angažman Kevina Keegana nije im pretjerano pomogao. Imaju treću najlošiju obranu lige koja će u subotu biti na velikim iskušenjima protiv raspucanog napada Manchester Uniteda. Arsenal će svoju prednost pokušati zadržati na pet bodova, ali za to će im trebati pobjeda protiv Birminghama u gostima. Iako domaći sastav drži slabu 17. poziciju, ove sezone su već pokazali da znaju igrati protiv najjačih ekipa Premier lige. Naime, na svom su terenu pobijedili i Chelsea i Manchester United što je podatak koji sigurno brine Arsenea Wengera i njegovu momčad. Treba uzeti u obzir i da su igrači Arsenala prilično umorni nakon velike bitke protiv Milana u Ligi prvaka pa bi se i to moglo pokazati kao prednost za domaćina. Arsenal je u zadnja četiri susreta protiv Birminghama na strani ostvario tri pobjede u kojima nije primio pogodak, a i u ovoj utakmici su ipak veliki favoriti. Liverpool će ohrabren pobjedom nad Interom pokušati dio te forme iz Lige prvaka prenijeti u domaće prvenstvo. Njima na Anfield dolazi Middlesbrough, momčad koja tabori na 12. poziciji Premier lige i koja već dugi niz godina ne zna za pobjedu na stadionu Liverpoola. Očekuju se tri boda jer je krajnje vrijeme da se 'redsi' pokrenu i uđu u seriju dobrih rezultata. Portsmouth kod kuće igra protiv Sunderlanda i tri boda su realno očekivanje dok će u mini derbiju kola snage suprostaviti Manchester City i Everton. Dvoboj je to sedme i četvrte momčadi prvenstva gdje se više šansi daje domaćem sastavu, ako ništa drugo, zbog odličnog skora koji imaju protiv Evertona na svom terenu. Parovi 27. kola engleske Premier lige: Birmingham - Arsenal Fulham - West Ham Liverpool - Middlesbrough Portsmouth - Sunderland Wigan - Derby Newcastle - Man Utd Reading - Aston Villa Blackburn - Bolton Man. City – Everton Rutinska utakmica za Lyon Možda i najizvjesniji par ovog vikenda je onaj između vodećeg Lyona i Metza, posljednje momčadi francuskog prvenstva. Ovdje bi sve osim sigurne pobjede domaćina bila senzacija jer, Metz je u 25 kola postigao samo 14 pogodaka pa ih na Gerlandu očekuje nemoguća misija, u pravom smislu te riječi. Zanimljivo će biti na Parku Prinčeva gdje PSG dočekuje Monaco. Pogledamo li situaciju na tabeli, onda ova utakmica i nema neku preveliku važnost, ali imena klubova su takva da ovaj susret mirne duše možemo nazvati najzanimljivijim susretom kola. Daleko od toga da im ne trebaju bodovi, Monaco se bori za mjesta u Kupu UEFA, dok PSG traži bijeg iz opasne zone, drže 17. poziciju sa samo tri boda prednosti nad Toulouseom koji predvodi ekipe u opasnoj zoni. Toulouse čeka kiks Monaca i nada se da svojoj pobjedi protiv zahuktalog Marseilla, koji se nakon katastrofalnog početka sezone serijom pobjeda popeo sve do četvrte pozicije. Iako je forma na strani gostiju, ne smijemo zaboraviti da je Toulouse pred svojim navijačima uvijek pružao najbolje partije. Nisu poraženi već sedam utakmica u nizu, ali na njihovu žalost, samo su jednom pobijedili, a to se pokazalo nedovoljnim. Parovi 26. kola francuskog Le Championnata: Caen - St.Etienne Lyon - Metz Nancy - Lens Nice - Auxerre PSG - Monaco Rennes - Lorient Strasbourg - Sochaux Valenciennes - Le Mans Toulouse - Marseille Bordeaux – Lille Kolo derbija u Bundesligi Ako ostale lige ne nude super jake utakmice, Bundesliga nudi čak dvije. Prva od njih, i nešto zanimljivija igra se na Allianz Areni gdje minhenski Bayern dočekuje HSV našeg Ivice Olića. Zadnja dva susreta ovih ekipa Munchenu završena su pobjedama gostiju, i to identičnim rezultatima 2-1, ali isto tako vrijedi znati da HSV prije toga nije slavio u gostima kod Bayerna pune 23. godine. Trenutačna forma obiju ekipa je vrlo dobra, iako je Bayern počeo pokazivati male znakove slabosti. Razlika među njima je samo šest bodova i u slučaju pobjede HSV-a imali bi ludu završnicu Bundeslige, ali osvoji li Bayern sva tri boda, tada su šanse Hamburga za osvajanjem naslova svedene na minimum. Druga jaka utakmica ona je između Bayera i Schalkea, odnosno četvrte i pete momčadi prvenstva. Velika će se borba voditi za mjesta koja vode u Ligu prvaka, a ambicije Schalkea mogle bi dodatno porasti uspiju li svladati velikog konkurenta na gostovanju. Prva utakmica u kojoj je domaćin bio Schalke završena je neodlučeno 1-1, a završi li tako i ova utakmica nitko ne bi trebao ostati iznenađen. Werder se nada da HSV može iznenaditi Bayerna, ali to im neće ništa značiti ako oni ne uspiju u gostima svladati Frankfurt, koji je ove sezone i više nego solidan. Werder samo po dobrom pamti gostovanja u Frankfurtu jer se rijetko kad vraćaju kući bez bodova, i to punog plijena. Zadnji susret također je pripao Werderu, a mreža Eintrachta tresla se čak šest puta. Dobre vijesti za momčad našeg Ivana Klasnića mada prijašnji rezultati ne moraju ništa značiti. Parovi 21. kola njemačke Bundeslige: Bochum - Hannover Leverkusen - Schalke 04 Bielefeld - Duisburg Dortmund - Hansa Frankfurt - Werder Br. Stuttgart - Karlsruher Wolfsburg - Hertha Bayern M. - Hamburger Nurnberg – Cottbus Sampdorija prekida seriju Intera? Vodeći Inter poljuljanog samopouzdanja nakon poraza od Liverpoola mora na gostovanje kod momčadi koja je uz njih u najboljoj formi u Serie A. Sampdoria je na svom terenu ostvarila sedam pobjeda, tri remija i samo jedan poraz i to je nešto čega su itekako svjesni u redovima Intera. Iako je njihova prednost nad drugoplasiranom Romom sada već velikih 11 bodova, dva poraza u nizu bila bi poziv na uzbunu. Liverpool je grubo spustio Inter na zemlju i nanio im prvi poraz u 29 utakmica, a sada će te slabosti i brojne razmirice unutar kluba pokušati iskoristiti i Sampdorija. Marco Materazzi i Zlatan Ibrahimović navodno su se sukobili jer je Ibrahimović okrivio Materazzija za poraz protiv Liverpoola. Navijači su također javno izrazili svoje nezadovoljstvo, prije svega trenerom Mancinijem koji po njima nije vukao prave poteze. Poraz Intera neće biti tragedija jer im je treći uzastopni naslov praktički već u džepu, ali bi mogli iskoristiti ovu utakmicu za vraćanje jednog dijela izgubljenog samopouzdanja. Roma u najzanimljivijoj utakmici kola na svom Olimpicu dočekuje Fiorentinu koja sada ima tri boda prednosti ispred Milana u borbi za četvrto mjesto i Ligu prvaka. Jako teško Fiorentina dolazi do bodova na Olimpicu, ali pad u formi domaćeg sastava ide im na ruku i s pravom se nadaju dobrom rezultatu. Doživjeli su Rimljani dva poraza u zadnja tri ligaška susreta, ali ih je pobjeda nad Realom u Ligi prvaka ohrabrila što sam ide u prilog ovoj utakmici. Juventus je zaostatak za Romom smanjio na samo jedan bod i pobjeda protiv Reggine mogla bi im donijeti drugo mjesto, uspije li Fiorentina oteti pokoji bod Romi. Reggina je u ovom trenutku idealna momčad za igrati protiv nje, četiri poraza u nizu ne ostavljaju im previše nade da eventualno mogu do nekog velikog rezultata protiv Juventusa. Nakon povoljnog rezultata protiv Arsenala u Ligi prvaka, nogometaši Milana pokušati će na San Siru svladati Palermo i vratiti se u borbu za četvrto mjesto koje im je pobjeglo nakon dva uzastopna remija. Prvi susret ovih ekipa pripao je Palermu koji je na svom terenu slavio 2-1. Parovi 24. kola talijanske Serie A: Torino - Parma Reggina - Juventus Roma - Fiorentina Atalanta - Siena Cagliari - Lazio Empoli - Catania Livorno - Napoli Sampdoria - Inter Udinese - Genoa AC Milan – Palermo Nastavlja se borba Reala i Barcelone Španjolsko prvenstvo opet je dobilo na napetosti nakon što je Barcelona smanjila zaostatak za Real Madridom na samo pet bodova. Da bi taj zaostatak ostao isti, ili možda bio dodatno smanjen pobrinut će se Levante, posljednja momčad Primere koja dolazi na Nou Camp kako bi, pretpostavljamo, izgubila od raspucane Barcelone. Zaista je teško za očekivati da slabašni Levante može pomrsiti planove Barceloni kojoj igraju samo pobjede žele li zadržati priključak s Realom. Niti kraljevski klub neće imati pretjerano težak posao. Na Santiago Bernabeu dolazi im Getafe, gradski rival koji ove sezone igra znatno lošije nego prijašnjih sezona. Ujedno je to i novi izazov za trenera Reala Bernda Schustera koji je u Madrid došao upravo iz Getafea. Ako netko zna sve slabosti manje poznatog madridskog kluba onda je to Schuster. Ostvarivao je odlične rezultate s njima, a sada mu predstoji pobijediti ih i zadržati Barcu na tih pet bodova zaostatka. Ne uspije li, tada nas očekuje luda završnica sezone. Atletico Madrid i Villarreal nastavljaju borbu za treće mjesto, a opasno im za vratom diše Espanyol. Atletico će u goste Osasuni dok će Villarreal put San Mamesa, kod Athletica iz Bilbaa, koji je ove sezone ostvario samo tri domaće pobjede. Ne igra 'žuta podmornica' najbolje u zadnje vrijeme pa bi Bilbao lako mogao razveseliti svoje fanatične navijače velikim skalpom. Parovi 25. kola španjolske Primere: Valencia - Huelva Sevilla - Zaragoza Ath. Bilbao - Villarreal Deportivo - Espanyol Mallorca - Betis Murcia - Valladolid Osasuna - Atl. Madrid Santander - Almeria Barcelona - Levante Real M. - Getafe

