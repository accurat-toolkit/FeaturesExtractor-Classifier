U gomili priča o sumnjivim investicijama u Hrvatskoj, priča hrvatskog poduzetnika srpskog porijekla Mile Rudana, koji je kapital stekao u Kanadi i SAD, spada u red najbizarnijih. Iako se o njemu može pročitati da je 'vlasnik hotelskih lanaca u Americi', Rudan u stvarnosti ima samo dva hotela u Hrvatskoj - hotel Holiday u Zagrebu i hotel Pula u Puli - dok 'preko bare' danas ima samo striptiz bar u gradu Buffalo. Godine 2005. u Hrvatskoj je bio proglašen i gospodarstvenikom godine što je počast koja sve manje znači, budući da puno menadžera s tim priznanjem danas nastanjuje zatvore po Hrvatskoj. Mile Rudan rodio se prije 67 godina u selu Sjeničak na Kordunu u Hrvatskoj. Završio je gimnaziju u Zagrebu nakon čega se, potkraj šezdesetih godina prošlog stoljeća, otisnuo u inozemstvo. Sreću je našao u Kanadi, gdje je ubrzo po dolasku upoznao Čehinju židovskog porijekla iz bogate obitelji. Zahvaljujući njezinu kapitalu, otvorio je svoj prvi restoran, oženio se s njom i zasnovao obitelj. U Kanadu je potom doveo svog brata koji si je ubrzo pridjenuo amerikanizirano ime Mike. Počeli su širiti obiteljski biznis otvaranjem atraktivnog restorana na slapovima Nijagare s kanadske strane granice. Posao im je dobro krenuo i stekli su nešto kapitala s kojim su počeli otvarati noćne klubove sa striptiz programom u gradu Buffalo s američke strane. Djevojke koje su radile u tim klubovima uglavnom su dovodili iz Istočne Europe i na tome su zaradili prvi ozbiljniji kapital. Mile Rudan (desno) na izboru Kraljice Hrvatske u svom hotelu Holiday u Zagrebu Kako je u dalekoj emigraciji 'mali svijet', Mile Rudan se upoznao i sprijateljio s hrvatskim emigrantom Gojkom Šuškom, kasnijim HDZ-ovim ministrom obrane. Šušak je u Ottawi držao pizzeriju i vodio još neke sitnije poslove. Družili su se, kartali i posjećivali s obiteljima, a potkraj osamdesetih, kada su se nacionalne emigracije pojačano angažirale na povratku u Jugoslaviju, Rudan je, prinuđen ili ne, morao zaigrati na dvije karte. Nije mogao odbiti Gojka Šuška, koji je od njega tražio financijsku pomoć od 20.000 američkih dolara za nabavu naoružanja za hrvatske vojne snage koje su se tada već počele formirati. No, u svom lokalu primio je i delegaciju SAO Krajine na čelu s Milanom Babićem, kojeg je također financijski pomogao. Pod krinkom donacije za bolnicu u Kninu, uplatio je otprilike isti iznos kojim su oni naoružavali svoje vojne formacije. Prijateljstvo s Gojkom Šuškom pomoglo mu je da 1995. godine, nakon vojne akcije Oluja, od paleži spasi svoju i kuću svog rođaka u rodnom selu Sjeničak. Prilagodivši se novonastaloj klimi u Hrvatskoj, Rudan se uskoro pojavio u Hrvatskoj i sastao sa Šuškom koji mu je, iako je znao da je šurovao i s Milanom Babićem, ponudio da investira novce. Došli su na ideju o kupnji Sveučilišne bolnice u Zagrebu, u naselju Blato, čija je gradnja započeta još osamdesetih, a nije dovršena ni do danas. Rudan je tadašnjim hrvatskim vlastima napisao pismo namjere da bi htio investirati u dovršetak te bolnice, ali nije uspio ništa realizirati jer je u međuvremenu Šušak teško obolio i umro 1998. godine. Ipak, Rudan nije htio odustati od te investicije, pa se zahvaljujući poznanstvu s Duškom Stićem, koji je vodio turističku agenciju Odema tours u Zagrebu, povezao s lokalnim SDP-ovcima Milanom Bandićem i Zvonimirom Šostarom. Oni su mu organizirali sastanke s tada tek izabranim hrvatskim predsjednikom Stipom Mesićem. Rudan je kasnije postao i dobrotvor Katoličke crkve, što je dokazivao i fotografijama u svom uredu s kardinalom Josipom Bozanićem. Želeći ih uvjeriti u uspješnost svog projekta i pokazati kako funkcioniraju bolnice u Kanadi, Rudan je ugostio delegaciju na čelu sa Zvonimirom Šostarom, zagrebačkim pročelnikom za zdravstvo. U nedovršenu bolnicu, poznatu kao 'bačvu bez dna', trebalo je investirati pozamašne novce. Dotad samo dobrostojeći ugostitelj, Rudan je u tome vidio posao života, pa se upleo u poslovanje s mešetarima svjetskog kalibra kojima, očito, nije bio dorastao. Uputili su ga da za taj posao preko banke u Londonu na račun jednog odvjetničkog ureda uplati 5 milijuna dolara akontacije. Šostar i Stić bili su uključeni u tu akciju, a Mesić upoznat s tim, koji je bio garancija da će s poslom sve biti u redu. Međutim, do realizacije posla nije došlo, a novcima se izgubio trag i na kraju se ispostavilo da odvjetnički ured u Londonu, kojem su uplaćeni novci, nikad nije ni postojao!? Tko je tu koga prevario, ostalo je nejasno, na što je Rudan zaprijetio da će tu priču dati u medije. Kako bi to spriječili i ublažili posljedice propalog posla, od njegovih hrvatskih pokrovitelja ponuđeno mu je da preko Hrvatskog fonda za privatizaciju (HFP), za 2 milijuna dolara kupi hotel Holiday u Zagrebu i hotel Pula u Puli. Zagrebački Holiday potkraj osamdesetih kratko je bio u hotelskom lancu Holiday Inn. U doba 'privatizacije po Anti Markoviću', vlasnik mu je postao poznati kuhar Stevo Karapandža. No, u ratnim okolnostima, Karapandža je pod pritiscima, zbog svoje srpske nacionalnosti, bio prinuđen prepustiti hotel tada tek dolazećoj mafijaško-vojnoj ekipi na čelu s Mladenom Naletilićem Tutom, koji se kasnije, ali ne zbog toga, našao u Haagu. Holiday je 2002. godine, kada ga je preuzeo Rudan, imao 186 soba, četiri apartmana i 1600 m2 podrumskog prostora u kojem su trebali biti uređeni casino i noćni klub. Danas, nakon djelomičnog preuređenja i jedva sačuvane tri zvjezdice, ima 159 soba i četiri apartmana. Hotel Pula, s također tri zvjezdice, ima 172 sobe i desetak apartmana, te 30.000 m2 zemljišta u atraktivnom kvartu Veruda. Mile Rudan podigao je, za obnovu tih hotela, 15 milijuna eura kredita kod hrvatskih banaka, ali investiranje u njihovo djelomično preuređenje nije premašilo cifru od 4 milijuna eura. Sumnja se da je ostatak novca 'zamračen', kako bi Rudan namirio štetu iz propalog posla s Bandićem, Šostarom i Mesićem. Naime, Hotel Holiday, iako se nalazi na dobroj lokaciji, uz autoput na zapadnom ulazu u Zagreb, do danas nije profunkcionirao kako bi trebalo. Račun mu je svako malo blokiran, radnicima plaće kasne po tri mjeseca, ne plaćaju im se doprinosi za zdravstveno i mirovinsko osiguranje... Duško Stić je kao glavni menadžer hotela u sukobu interesa, jer i dalje vodi svoju turističku agenciju, a lani je, u aferi 'Index' optužen da je za račun jedne studentice podmićivao profesore Ekonomskog fakulteta u Zagrebu. Djelatnici Holidaya sumnjaju da se hotel svjesno uništava tako što se novci 'isisavaju' iz njega na način da se fiktivnim zajmovima zadužuje kod obitelji Rudan, a kad se ostvari prihod, novac se vraća u Kanadu. S hotelom Pula u Puli isti je slučaj, a na njegovu čelu je Miodrag Mirčeta, koji je osobni prijatelj Milorada Dodika, predsjednika Republike Srpske. Mirčeta je organizirao susret Rudana s Dodikom, jer je htio kupiti i neke hotele na Jahorini, u čemu ipak nije uspio. Mile Rudan se, inače, upleo u poslove i sa srbijanskom tajkunskom braćom Karić. Čak se i hvalio da je, nakon njegova bijega iz Srbije, privremeno skrivao Bogoljuba Karića u Istri, što je bila protuusluga za 2 milijuna dolara koje je posudio od njih. Rudan je, inače, s Karićima trebao ući u posao izgradnje golf terena u Istri, a dogovarali su i gradnju njihove poslovne zgrade u Zagrebu do čega, naravno, nije došlo. Zbog svojih sumnjivih poslova u Hrvatskoj i 1,5 milijun dolara koje je od njega posudio a nije vratio, Mile Rudan se posvađao s bratom. Danas je 'veliki investitor' Mile Rudan, osim ta dva hotela u Zagrebu i Puli, samo još vlasnik striptiz bara u američkom Buffalou.

