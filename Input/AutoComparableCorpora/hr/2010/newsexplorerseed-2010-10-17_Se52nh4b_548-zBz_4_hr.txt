Papa Benedikt XVI. proglasio je u nedjelju svetima jednog svećenika i pet redovnika i redovnica, među kojima prvu australsku sveticu Mary MacKillop, pred više desetaka tisuća hodočasnika okupljenih u Vatikanu. Mary MacKillop (1842.-1909.) utemeljiteljica reda Sestara svetog Josipa od Presvetog Srca, posvetila je život obrazovanju siromašnih i osnovala je više desetaka škola diljem Australije. Jednom je prijavila svećenika pedofila i zbog toga se našla u sukobu katoličkom hijerarhijom pa čak na šest mjeseci bila ekskomunicirana iz crkve, ali je ta odluka kasnije povučena. Tisuće Australaca u nedjelju su proslavile proglašenje svoje prve svetice. Na jednoj od svečanosti, u Melbourneu, rodnom gradu Mary MacKillop, bila je i premijerka Julija Gillard, deklarirana ateistica. U Rim je na proglašenje osobno doputovao ministar vanjskih poslova Kevin Rudd. Mary MacKillop blaženom je proglasio papa Ivan Pavao II. prije 15 godina, a Vatikan joj je lani priznao drugo čudo, što je otvorilo put kanonizaciji. Papa je danas također svetima proglasio i redovnika Andrea Bessettea (1845.-1937.) iz Quebeca, utemeljitelja Oratorija svetog Josipa u Quebecu, poljskog svećenika Stanislasa Soltysa (1433.-1489.), španjolsku redovnicu Candidu Mariu de Jesus Cipitria y Barriolu (1845.-1912.), kao i dvije talijanske redovnice, Giuliu Salzano (1846.-1929.) i Camillu Battista Varanno (1458.-1524.). Od početka svog pontifikata 2005. papa Benedikt XVI. proglasio je svega 34 sveca, uključujući današnje. VIDEO: Papa će kanonizirati Australku koja je prva upozorila na pedofiliju Katolička crkva u drugom krugu pakla

