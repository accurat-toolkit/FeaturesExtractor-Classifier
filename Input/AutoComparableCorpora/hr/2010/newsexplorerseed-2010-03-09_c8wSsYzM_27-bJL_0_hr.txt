Sjevernoirska skupština odobrila je povijesni ugovor katolika i protestanata koji utire put prijenosu policijskih i pravosudnih ovlasti s Londona na Belfast. Posljednja je to etapa mirovnog procesa. Za dokument je glasovalo 88 zastupnika, a 17 je bilo protiv. Sjevernoirska unionistička stranka (UUP, manjina), sklona ostanku poluautonomne pokrajine u britanskom krilu, unaprijed je upozorila da će glasovati protiv dokumenta. Ugovor (Hillsborough deal) koji su početkom veljače nakon teških pregovora zaključili protestantska Demokratska unionistička stranka (DUP) i katolički Sinn Fein predviđa da od 12. travnja puni nadzor nad policijom i pravosuđem u Sjevernoj Irskoj ima Belfast, a ne više London. Britanski premijer Gordon Brown odmah je izrazio zadovoljstvo zbog zaključenja ugovora koji, prema njegovim riječima, zauvijek okreće stranicu desetljeća sukoba i onima koji bi htjeli povratak nasilja šalje poruku da će demokracija i snošljivost pobijediti, javlja Hina. London je prošlog mjeseca najavio da će izdvojiti 800 milijuna funta (920 milijuna eura) za financiranje prijenosa ovlasti. To je pitanje bilo posljednja zapreka punoj provedbi mirovnog ugovora zaključenog na Veliki petak 1998. kojim je zaustavljen 30-godišnji sukob u kojemu je poginulo oko 3500 ljudi.

