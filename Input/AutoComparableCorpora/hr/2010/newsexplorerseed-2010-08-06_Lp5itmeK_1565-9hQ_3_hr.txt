Stanovnici Nagasakija u ponedjeljak su obilježili 65. godišnjicu američkog bacanja atomske bombe na taj japanski grad, u prisustvu predstavnika 32 zemlje, među kojima su prvi put bili dužnosnici Francuske i Velike Britanije. Američka administracija, koja je na komemoraciju kojom je obilježena 65. godišnjica bacanja atomske bombe na Hirošimu poslala svojeg veleposlanika Johna Roosa, prvi put od završetka rata, na ovaj događaj nije poslala svog predstavnika, službeno objasnivši kako su razlog tomu ranije dogovorene Roosove obveze. Francuski i britanski diplomati sudjelovali su na obje komemoracije, želeći na taj način pokazati potporu pokretu koji se zalaže za nuklearno razoružanje u svijetu. Uvjeren da su nuklearni napadi bili nužni za okončanje Drugoga svjetskog rata, Washington se nije nikada ispričao za smrt 210.000 ljudi, većinom nevinih civila. Japan, jedina nacija koja je bila žrtvom nuklearnih napada u vrijeme Drugoga svjetskog rata, ima moralnu odgovornost boriti se za izgradnju novoga svijeta bez nuklearnog oružja, istaknuo je u govoru japanski premijer Naoto Kan. Minutom šutnje obilježen je točan trenutak bacanja bombe na Nagasaki 9. kolovoza 1945.

