Autor: Martina Hrupić Objavljeno: 23.03.2010 Unatoč kritikama iz SAD-a, Netanyahu tvrdi da Izrael ima pravo graditi u istočnom Jeruzalemu WASHINGTON - Židovski narod gradio je Jeruzalem prije 3000 godina. Gradi ga i danas. Jeruzalem nije naselje. To je naš glavni grad - ustvrdio je danas premijer Izraela Benjamin Netanyahu na konferenciji proizraelske grupe Američko-židovski odbor za javne odnose. VEZANE VIJESTI Vijesti Najveća prepirka dosad Time je otklonio sumnju da će Izrael odustati od gradnje u istočnom Jeruzalemu, koja je dovela do najozbiljnijeg spora SAD-a i Izraela u posljednjih nekoliko desetljeća. Poručio je uz to da su izraelske četvrti u istočnom Jeruzalemu “integralni i nerazdvojivi dio modernog Jeruzalema”. Na konferenciji je govorila i državna tajnica Hillary Clinton koja je izjavila da SAD, kao njegov prijatelj, ima dužnost reći Izraelu kada griješi. No, primirila je ton, rekavši da je predanost SAD-a sigurnosti i budućnosti Izraela “čvrsta kao stijena” (slično je, izjavom da je uvjeren u “izdržljivost prijateljstva”, učinio i Netanyahu). Odnosi su se poljuljali kad je potpredsjednik SAD-a Joe Biden posjetio regiju u znak podrške mirovnim pregovorima. Tad je Izrael najavio gradnju 1600 stambenih jedinica u istočnom Jeruzalemu. Sastanak i s Obamom Clinton i Netanyahu pričali su i iza zatvorenih vrata o tome kako poboljšati atmosfera oko zastalih pregovora, a Netanyahu se danas trebao sastati i s Barackom Obamom. - Predsjednik je pun nade da će sastanak dovesti do napretka i do toga da dvije strane ne samo fizički počnu pregovarati, nego da dođe do odnosa koji je potreban da razgovori urode plodom - poručili su iz Bijele kuće. Čvrsti Netanyahuov stav posljedica je i domaćih pitanja u Izraelu. Da se smekša, mogao bi se suočiti s raspadom vladajuće koalicije, sastavljene od stranaka koje podupiru gradnju. Izrael je istočni Jeruzalem anektirao 1967., a u 40 godina je na gradnju naselja na Zapadnoj obali (u kojima živi oko pola milijuna Židova) potrošio 17,4 milijarde dolara. Djelomično zamrzavanje gradnje, koje ne vrijedi za istočni Jeruzalem (koji Palestinci svojataju kao glavni grad svoje buduće države), Izrael je proglasio u studenome 2009. Broj preporuka: 0 Objavi na Facebooku Više o... FACEBOOK KOMENTARI

