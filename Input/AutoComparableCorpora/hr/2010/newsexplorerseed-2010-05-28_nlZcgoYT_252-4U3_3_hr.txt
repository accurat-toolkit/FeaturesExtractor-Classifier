Turski premijer Recep Tayyip Erdogan optužio je Izrael da provodi državni terorizam pošto su izraelski vojnici nasilno zaustavili humanitarni konvoj brodova koji su prevozili pomoć za pojas Gaze. Erdogan je skratio boravak u Južnoj Americi kad su ga obavijestili o sukobu. 'Ta akcija, potpuno suprotna načelima međunarodnog prava, čin je nehumanoga državnog terorizma. Neka nitko ne pomišlja da na to nećemo reagirati', rekao je Erdogan novinarima u Čileu prije povratka u Tursku. Predsjednik Palestinske samouprave Mahmud Abas osudio je izraelski napad na međunarodno brodovlje na putu prema Gazi u kojemu je poginulo 19, a ozlijeđeno je 36 osoba. Nazvavši je 'pokoljem', naredio je trodnevnu žalost na cjelokupnu palestinskom teritoriju. 'Mahmud Abas dao je naputak palestinskom izaslaniku pri UN-u da zatraži od Vijeća sigurnosti da sazove hitan sastanak kako bi razmotrilo izraelsko gusarstvo, zločin i pokolj', kazao je Erakat. Palestinska samouprava ujedno je od američke vlade zatražila da hitno intervenira kako bi se prekinuli ti 'izraelski zločini', dodao je. Poginulo najmanje deset aktivista Najmanje desetero propalestinskih aktivista, među kojima nekoliko Turaka, poginulo je u sukobu koji je izbio kada su pripadnici izraelske mornarice zaustavili konvoj od šest brodova koji su prevozili humanitarnu pomoć u pojas Gaze. Organizatore su prije toga upozorili da neće smjeti isporučiti robu ako ne prođu preko odobrenoga graničnog prijelaza. 'Nitko nema pravo ovo učiniti, nitko nije iznad zakona', rekao je Davatoglu za televizijski kanal TRT na putu u SAD iz Venezuele, a prenosi Reuters. Turska je zbog tog izgreda opozvala veleposlanika iz Izraela te otkazala tri zajedničke vojne vježbe, rekao je potpredsjednik turske vlade Bulent Arinc. 'Iskoristit ćemo sve mogućnosti po međunarodnome pravu kako bi Izrael odgovarao', rekao je Arnic ističući da su izraelski komandosi poput gusara napali civile pred očima cijelog svijeta. U Istanbulu je zbog tog izgrada prosvjedovalo nekoliko tisuća ljudi, a Izrael je savjetovao svojim građanima da ne putuju u Tursku. Netanyahu otkazao posjet Bijeloj kući; u Izraelu stanje visoke pripravnosti Izraelski premijer Benjamin Netanyahu otkazao je posjet Bijeloj kući planiran za utorak kako bi se u Izraelu posvetio rješavanju krize što je izbila nakon napada izraelske vojske na međunarodno brodovlje koje je prevozilo dobrotvornu pomoć u Pojas Gaze, objavio je Netanyahuov ured. Netanyahu boravi u Kanadi i u utorak se trebao sastati s američkim predsjednikom Barackom Obamom, ali se zbog krize već danas vraća u Izrael, priopćio je njegov ured. U Izraelu su na snazi mjere visoke pripravnosti, a u Jeruzalemu su ogorčeni Palestinci kamenjem gađali policijske snage raspoređene oko ulaza i zidina starog grada. Prosvjeduje se i na sjeveru Izraela u Nazaretu, a izraelski Arapi pozvali su na štrajk i prosvjede i u utorak. Šire se prosvjedi U napadu izraelske vojske na međunarodno brodovlje nije stradao nijedan hrvatski građanin, doznaje se iz hrvatskog ministarstva vanjskih poslova i europskih integracija. 'Po najnovijim podatcima kojima raspolažemo, u napadu nije poginuo niti je ozlijeđen ijedan hrvatski državljanin', rekao je glasnogovornik MVPEI-a Mario Dragun. Prosvjedi zbog izraelskog presretanja humanitarnog konvoja u ponedjeljak počeli su se širiti u mnogim islamskim zemljama. U Bejrutu su na ulice izišle stotine Libanonaca, Palestinaca i pristaša šijitskog Hezbolaha. Prosvjedovali su i Palestinci u izbjegličkim logorima. U Istanbulu je, kako javljaju strane agencije, na ulice izišlo više od 10 tisuća ljudi koji na središnjem trgu Taksim uzvikuju 'Smrt Izraelu'. Pozivaju tursku vojsku da ide u Pojas Gaze uzvikujući 'Osveta', 'Oko za oko, zub za zub!'. Protuizraelski prosvjedi izbili su i u Ankari i drugim turskim gradovima te u cijeloj regiji. Prosvjednici su i na ulicama Kaira i Amana, a nekoliko stotina osoba prosvjedovalo je i u Sarajevu. Europska unija traži temeljitu istragu Europska unija zatražila je od izraelskih vlasti da provedu 'temeljitu istragu' okolnosti napada na brodovlje međunarodne dobrotvorne pomoći, koje je plovilo prema Pojasu Gaze, te je pozvala Izrael da dopusti slobodan protok te pomoći na to područje, javljaju svjetske novinske agencije. Najmanje 19 ljudi poginulo je kad su izraelske snage presrele brodove koji su pokušali prijeći morsku blokadu Gaze. 'Visoka predstavnica EU-a za vanjsku politiku Catherine Ashton izrazila je duboko žaljenje zbog vijesti o žrtvama i nasilju i uputila je sućut obiteljima mrtvih i ranjenih', rekao je njezin glasnogovornik. 'U ime EU-a ona traži temeljitu istragu o okolnostima napada' istaknuo je, dodavši da je Ashton također pozvala da se "trenutačno i bezuvjetno otvori prijelaz za protok dobrotvorne pomoći, robe i ljudi u Gazu i iz nje'. Njemački ministar vanjskih poslova Guido Westerwelle izrazio je 'duboku zabrinutost' zbog poginulih u izraelskom napadu na šest brodova. 'Prvi podaci zabrinjavaju', kazao je Wersterwelle, dodavši da ministarstvo vanjskih poslova pokušava utvrditi što se točno dogodilo. Švedski ministar vanjskih poslova Carl Bildt također smatra da treba što je prije moguće utvrditi što se točno dogodilo. 'Pozvali smo izraelskog veleposlanika kako bismo dobili informacije', rekao je. 'Ovo je vrlo ozbiljna situacija, s ozbiljnim posljedicama. Zbog toga je vrlo važno utvrditi činjenice', istaknuo je. Hitan sastanak Arapske lige Grčka je također pozvala izraelskog veleposlanika u Ateni i zatražila podatke o sigurnosti grčkih građana koji se nalaze na brodovlju. Grčko ministarstvo vanjskih poslova interveniralo je kod izraelskih vlasti kako bi se zajamčila sigurnost grčkim građanima. Arapska liga najavila je da će održati hitan sastanak na kojem će donijeti zajednički arapski odgovor na izraelski napad na humanitarno brodovlje. Glavni tajnik Lige Amir Musa pozvao je zemlje članice na sastanak koji će se održati u utorak u Kairu. Prije toga je Sirija pozvala na sastanak Arapske lige i osudila izraelski napad. Međunarodna flotila, koja je prevozila stotine propalestisnkih aktivista i pomoć Gazi, zaplovila je prema palestinskom teritoriju u nedjelju popodne, a organizirale su je propalestinske skupine i turska organizacija za ljudska prava. Turska je od Izraela zatražila slobodan prolaz rekavši da brodovlje prevozi 10.000 tona humanitarne pomoći. >> VIDEO: Izraelci napali tursku flotu, najmanje 19 mrtvih U subotu je izraelski dužnosnik upozorio da će izraelska mornarica, zatreba li, i silom spriječiti međunarodni konvoj brodova koji prevozi dobrotvornu pomoć za Pojas Gaze da doplovi do obale palestinskog teritorija. Tijekom večeri tri izraelske raketne topovnjače klase 'saar' napustile su luku Haifu kako bi presrele brodovlje. UN šokiran izraelskim napadom Visoka povjerenica UN-a za ljudska prava Navi Pillay izjavila je kako je šokirana napadom izraelske vojske na međunarodno brodovlje koje je prevozilo dobrotvornu pomoć u Pojas Gaze. 'Šokirana sam vijestima da je humanitarna misija napadnuta dok se približavala obali Gaze te da je u napadu bilo mrtvih i ranjenih', rekla je Navi Pillay. Kanal 10 izraelske televizije objavio je da je jedan od ranjenih u tešku stanju te da su među ranjenicima i petorica izraelskih vojnika. Međunarodno brodovlje zaplovilo je prema palestinskom teritoriju u nedjelju popodne, a konvoj su organizirale propalestinske skupine i turska udruga za ljudska prava. Vatikan: Ovo je nepotreban gubitak ljudskih života Vatikan je izrazio 'veliku bol' zbog pogibije civila u izraelskom vojnom napadu. Riječ je, tvrdi Vatikan, o 'nepotrebnu gubitku ljudskih života'. 'Kao što je poznato, Sveta stolica se uvijek protivila uporabi sile, s bilo koje strane, jer ona samo otežava potragu za miroljubivim rješenjima koja jedina imaju dugoročan učinak', rekao je vatikanski glasnogovornik Federico Lombardi. Američka vlada je šturo priopćila da 'duboko žali zbog gubitka života i ranjenih'. Glasnogovornik Bijele kuće Bill Burton je kazao da dužnosnici nastoje rasvijetliti okolnosti koje su uzrokovale tragediju. Rusija je ocijenila da je 'uporaba oružja protiv civila i presretanje brodovlja bez zakonita razloga ozbiljno kršenje međunarodnog prava'. Predsjedavajući Predsjedništva Bosne i Hercegovine Haris Silajdžić najoštrije je osudio jutrošnji napad izraelske mornarice na konvoj od šest brodova koji su nosili 10.000 tona humanitarne pomoći iz Turske za pojas Gaze, u kojem je ubijeno 19 osoba. Silajdžić je zatražio hitno pokretanje istrage o ovom izraelskom vojnom napadu, naglasivši da počinitelji ovog zločina i njihovi nalogodavci moraju snositi punu kaznenu odgovornost u skladu s međunarodnim humanitarnim pravom. Francuski predsjednik Nicolas Sarkozy osudio je 'nerazmjernu uporabu sile' izraelskih komandosa i izrazio sućut obiteljima žrtava. Također je, kako javlja AFP, zatražio da se 'rasvijetle sve okolnosti toga tragičnog događaja koji upozorava da hitno treba početi mirovni proces'. Istodobno je francusko ministarstvo vanjskih poslova pozvalo izraelskog veleposlanika Daniela Sheka da objasni činjenice vezane uz smrtonosan pohod komandosa na međunarodno brodovlje. Norveška šokirana vojnim napadom na civilne aktiviste Norveška je vlada priopćila da je 'šokirana vojnim napadom na civilne aktiviste', ocijenivši to 'potpuno neprihvatljivim'. Premijer Jens Stoltenberg je, prenosi dpa, zatražio pokretanje 'neovisne međunarodne istrage'. I portugalska je vlada nakon osude napada pozvala na 'hitnu provedbu nepristrane istrage'. Lisabon je ponovio duboku zabrinutost zbog humanitarnog stanja u Gazi i pozvao na potpunu primjenu rezolucije 1860 Vijeća sigurnosti UN-a i poštivanje međunarodnoga humanitarnog prava. Austrijski ministar vanjskih poslova Michael Spindelegger je pozvao izraelskog veleposlanika da 'neodgodivo podastre objašnjenje izraelskog napada na humanitarni brodski konvoj za Gazu'. Po zasad još nepotvrđenim informacijama, moguće je da je među civilnim aktivistima međunarodnog humanitarnog konvoja bila i nekolicina Austrijanaca. Nizozemska je vlada također najavila da će tražiti objašnjenje izraelskog veleposlanika o razlozima napada na konvoj, a isto će učiniti i Belgija. Pakistan je priopćio da je taj napad 'okrutan i neljudski' te 'sramotno kršenje međunarodnog prava i međunarodnih norma'. Također izražava zabrinutost za troje svojih državljana jednoga humanitarnog radnika i dvoje novinara. Talijanski ministar vanjskih poslova Franco Frattini izrazio je žaljenje zbog ubojstva civila, a žalost zbog 'gubitka ljudskih života' izrazio je i britanski ministar vanjskih poslova William Hague. Iran je pozvao zemlje diljem svijeta da prekinu sve veze s Izraelom zbog likvidacije humanitarnih aktivista. 'Najmanji korak koji bi međunarodna zajednica trebala poduzeti glede tog strašnog čina cionističkog režima jest da ga u potpunosti bojkotira i potpuno prekine diplomatske, gospodarske i političke veze s cionističkim režimom', rekao je iranski ministar obrane Ahmad Vahidi. Egipat je također osudio 'ubojstva' civila i podsjetio na opasnosti od 'izraelske nelegitimne blokade Pojasa Gaze'. Jordan je ocijenio da je posrijedi 'gnjusan zločin bez opravdanja'. Netanyhuov glasnogovornik: Oni su počeli sukob Izraelski dužnosnici optužili su organizatore međunarodnog konvoja s humanitarnom pomoći za Pojas Gaze da su odgovorni za nasilje. 'Oni su počeli nasilni sukob', rekao je glasnogovornik izraelskog premijera Benjamina Netanyahua Mark Regev, a prenosi France presse. 'Učinili smo sve što je potrebno kako bismo izbjegli taj izgred. Vojnici su dobili upute da je riječ o policijskoj akciji i da trebaju biti maksimalno suzdržani', dodao je. 'Nažalost, ljudi na brodu napali su ih neuobičajeno nasilno, željeznim šipkama, noževima i pucnjavom', istaknuo je. Glasnogovornik izraelske vojske rekao je da su na brodovima pronađena dva pištolja. Zapovjednik glavnog stožera izraelske vojske Gaby Ashkenazi za nasilje je optužio tursku nevladinu udrugu. 'Ono što se dogodilo na brodu 'Mavi Marmara', u vlasništvu ekstremističke organizacije IHH, ni po čemu se ne može usporediti s onim što se dogodilo na ostalih pet brodova' u konvoju, rekao je novinarima. 'To je bila eksplozija neuobičajena nasilja čim su naše snage stupile na brod. To je bilo planirano, bilo je oružja, željeznih šipki, noževa, u jednom trenutku vatrenog oružja, možda oteta vojnicima', dodao je. 'Uporaba vatrenog oružja nije bila potrebna ni na jednom drugom brodu', potvrdio je admiral Eliezer Marom. Organizatori konvoja optužili su pak izraelsku vojsku da je neopravdano otvorila vatru. Izraelski premijer Benjamin Netanyahu izrazio je potporu akciji izraelske mornarice. Netanyahu je razgovarao telefonom iz Kanade s najvišim izraelskim diplomatskim i sigurnosnim dužnosnicima i izrazio 'punu potporu' izraelskoj vojsci, priopćio je njegov ured. Oprezna reakcija SAD-a Obamina administracija oprezno je reagirala na izraelski napad na flotilu brodova koji su nosili humanitarnu pomoć Plestincima u Gazi, izrazivši žaljenje te ističući da ispituje okolnosti napada. 'SAD duboko žali zbog gubitka života i pretpljenih ozljeda i trenutačno nastoji saznati okolnosti koje okružuju ovu tragediju', priopćio je zamjenik glasnogovornika Bijele kuće Bill Burton u Chicagu, gdje predsjednik Barack Obama i njegova obitelj provode bladanski vikend za Dan sjećanja, posvećen palim američkim vojnicima. Dužnosnici u State Departmentu kazali su da također 'prikupljaju podatke' te da u ovome trenutku nemaju službeno priopćenje, izvijestila je TV mreža ABC News. I Kanada oprezna Kanada je gotovo istovjetno kao SAD reagirala na krizu s izraelskim napadom na humanitarni konvoj. Dimitri Soudas, glasnogovornik premijera Stephena Harpera kazao je u priopćenju da Ottawa prikuplja dodatne informacije o incidentu. 'Kanada duboko žali zbog gubitka života i pretpljenih ozljeda. Trenutačno prikupljamo dodatne informacije kako bi rasvijetlili što se stvarno dogodilo', navodi se u Soudasovu priopćenju, koje prenosi kanadska televizija CTV. (Hina)

