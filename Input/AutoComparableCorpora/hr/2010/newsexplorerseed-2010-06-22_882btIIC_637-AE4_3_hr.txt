"Ukoliko se nastavi dosadašnji trend, mi ćemo u finalu Svjetskog prvenstva 2010. na terenu vidjeti samo rezervne momčadi!" (Bivši brazilski nogometaš i najbolji strijelac Bundeslige Giovane Elber o poplavi žutih i crvenih kartona na FIFA SP-u u Južnoafričkoj Republici) Bildunterschrift: Sudačke odluke koje gotovo nitko nije shvatio (1. dio): isključenje Klosea (Njemačka) Prosječnom nogometnom fanu ovih dana glavom sigurno kolaju sljedeće misli: Jadno li je prvenstvo svijeta, na kojem se najviše priča o hladnoći, službenoj lopti (Jabulani) i - sudačkim greškama. I doista: u dosadašnjem tijeku prvog SP-a na afričkom tlu u najgoroj se formi prezentiraju upravo tzv. djelitelji pravde. "Razlika u kvaliteti sudaca pojedinih susreta je jednostavno prevelika. Pravila se ne poštuju dosljedno i jedinstveno. A to smo očekivali od sudaca!" Tim riječima neke svoje bivše kolege otvoreno je kritizirao raniji sudac s FIFA-ine liste, i trenutni šef sudačke komisije pri Njemačkom nogometnom savezu (DFB) Herbert Fandel. Suci na plaži Najveći problem sudaca na turniru, od kojih neki dolaze iz "malih" nogometnih zemalja poput Malija ili Sejšela, je očit na prvi pogled: oni nemaju iskustva s utakmicama na ovako visokom nivou. Ti suci očito se nesigurno kreću na velikoj nogometnoj pozornici. Na prvenstvima Europe sude isključivo suci sa Staroga kontinenta, koji redovito imaju angažmane i u Ligi prvaka (Champions League), znači u natjecanju u kojem sudjeluju najbolje momčadi svijeta. Bildunterschrift: Sudačke odluke koje gotovo nitko nije shvatio (2. dio): isključenje Gourcuffa (Francuska) "Neki suci bi trebali suditi nogometne utakmice, a drugi bi trebali suditi na plaži", tako je srditi izbornik Švicarske Ottmar Hitzfeld prokomentirao (ne)kvalitetu suđenja saudijsko-arapskog "čovjeka u crnom", Khalila Al Gamdija i popriličan broj kartona koje je on podijelio. Među njima je bio i crveni karton za Behramija, jedan od razloga švicarskog poraza (0:1) protiv Čilea. Švicarski tabloid "Blick" na naslovnici je bio nešto direktniji od Hitzfelda i suca je nazvao "devom". Ironični komentari na račun sudaca SP-a stižu sa svih strana svijeta. Novozelandski kapetan Ryan Nelsen osvrnuo se na FIFA-inu tvrdnju da na Svjetskom prvenstvu sude najbolji djelitelji pravde. "Ako su ovo najbolji suci, koje FIFA može ponuditi, ja uopće ne želim vidjeti one najgore." A glavni tajnik DFB-a, Wolfgang Niersbach, u šali je dodao: "Suci se razbacuju kartonima kao da je u tijeku ljetna rasprodaja." FIFA (naravno) šuti Herbert Fandel svjestan je ipak da FIFA na Svjetsko prvenstvo ne može poslati isključivo suce iz Europe: "Cilj bi trebao biti ujednačavanje kvalitete sudačkih dostignuća, bez obzira odakle oni dolazili. Znači transparentan sustav obrazovanja. I naravno, nešto pomniji odabir sudaca koje se nominira za SP!" Bildunterschrift: Sudačke odluke koje gotovo nitko nije shvatio (3. dio): Reid (Novi Zeland) hvata se za glavu nakon dosuđenog penala za Talijane FIFA za sada uopće ne reagira na diskusiju oko sudačkih promašaja. Pogotovo predsjednik Svjetske nogometne federacije Joseph Blatter ignorira ovaj problem. On je naime na prošlom SP-u 2006. u Njemačkoj javno kritizirao loše suce. A sad kao da ga je Zemlja progutala. Jedini službeni komentar dao je (i izazvao salve smijeha prisutnih novinara) šef sudačke komisije FIFA-e, Španjolac Jose Maria Garcia-Aranda: "Na turniru smo vidjeli izvanredno suđenje!" O kojem li to samo turniru priča gospodin Garcia-Aranda? Autor: sid/sma Odg. urednik: Anto Janković

