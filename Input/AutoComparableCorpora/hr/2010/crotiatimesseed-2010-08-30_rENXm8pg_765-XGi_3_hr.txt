GOST KOLUMINIST ZORAN OŠTRIĆ: ŠTO BI SE MOGLO DOGAĐATI NA PREDSTOJEĆIM PARLAMENTARNIM IZBORIMA? Foto: independentpoliticalreport.com Unatoč ekonomske krize, brojnih afera i opće erozije povjerenja u politiku i političare, ankete javnoga mnjenja u Hrvatskoj pokazuju začuđujuću postojanost u opredjeljenju birača.(1) Uz manje varijacije, ništa se bitno nije promijenilo od izbora za Sabor 2007. g.: dvije stranke (HDZ i SDP) dobivaju oko 30 posto, četiri (HNS, HSS, HSP, HSU) oko pet posto, a IDS i HDSSB drže svoje regionalne pozicije u Istri i Slavoniji. Od tih osam stranaka, šest je uključeno u jedan od dva bloka. " Na predstojećim izborima tijesna i polarizirana bitka kao i 2007. godine " Možemo očekivati da će na predstojećim izborima za Sabor bitka biti tijesna i polarizirana, kao i 2007.. Ima li mjesta za neki „treći blok“?(2) Ili više njih? Ima li mjesta za neke nove snage, koje bi mogle poremetiti ustaljenu igru partitokracije (stranačkih lidera koji se dobro poznaju)? Postoji nekoliko grupa koje su izrazile takvu ambiciju ili se očekuje da će je izraziti. U ovom članku razmotrit ću opće razloge u korist stvaranja blokova, uvjetovane našim izbornim sustavom. U slijedećim člancima preći ću na konkretnije analize. Udruživanje u blok, koji nastupa sa zajedničkom listom(3), potencijalno je vrlo korisno u našem izbornom sustavu, s obzirom na njegove značajke: deset izbornih jedinica (ne računajući nacionalne manjine i građane koji nemaju boravište u Hrvatskoj); relativmo mali broj madata koji se dijele u svakoj jedinici (14); visoki formalni i stvarni izborni prag; D'Hontov sustav raspodjele; nepostojanje korektivne nacionalne liste, koja je uobičajena u zemljama koje imaju proporcionalni sustav s više izbornih jedinica. Faktički, održava se deset nezavisnih izbora: u svakoj jedinici posebno treba se boriti za mandat. „Višak“ glasova u jednoj izbornoj jedinici ne može nadoknaditi manjak u drugoj. Sustav favorizira jake stranke/koalicije, koje će u pravilu dobiti znatno veći postotak mandata nego glasova. Zato je osnovni oblik koalicije, koji je često i uspješno korišten, zajednička lista jedne dominantne stranke i jedne ili više manjih, koje same ne bi mogle preći prag. Kad lista jednom pređe prag, svaki dodatni glas može značiti mandat više; a kako postoji deset izbornih jedinica, velika je vjerojatnost da se to bar negdje dogodi. " HSS i HSLS pokazali su da se udruživanje isplati." Pojam „treći blok“ označava zajednički nastup stranaka ili ne-stranačkih aktera, koje su približno jednakih snaga i zajedničkim nastupom nastoje povećati ukupan broj osvojenih mandata. Formalni prag, da bi lista došla u obzir za podjelu mandata, je 5,00 % u svakoj izbornoj jedinici. Međutim, kako se u svakoj jedinici dijeli samo 14 mandata, može se dogoditi da lista dobije iznad pet posto, a ne osvoji mandat.(4) Matematički, lista sigurno dobiva mandat ako dobije jednu petnaestinu glasova, tj. 6,67 %. Ako je lista u zoni između 5,00 i 6,67, da li će dobiti mandat ovisi o rasporedu drugih glasova. Liste, koje se vrte u toj zoni ili malo iznad, do desetak posto, gotovo sigurno osvojit će manji postotak mandata nego glasova. Mali porast broja glasova može donijeti višestruki porast broja mandata. Taj problem nemaju liste, koje se takmiče samo u jednoj ili dvije izborne jedince, u kojima imaju snažnu koncentraciju glasova. Na izborima 2007. g. IDS je osvojio, ukupno gledano, 1,86% a HDSSB 1,60% glasova, što im je donijelo po tri mandata, tj. 2,1%. Treći put Na izborima 2007. g., HSU je osvojila ukupno 4,2% glasova, a HSP 3,5%. To im je donijelo samo po jedam mandat, tj. 0,7%, a moglo se dogoditi da ostanu i bez toga. Stranka odnosno koalicija, koja se kreće u toj zoni, u žalosnoj je situaciji da se usprkos respektabilnom broju ukupnih glasova boji za očuvanje statusa parlamentarne stranke, koji nosi ogromne formalne i neformalne beneficije.(5) HSU je čak povećala ukupni broj glasova u odnosu na 2003. g., ali je opao s tri mandata na samoj jedan. Pritom je Stranka umirovljenika (SU) izvršila uspješnu „diverziju“ protiv HSU: ukupno je u zemlji dobila 0,9% i bila daleko od osvajanja mandata, ali je u nekoliko izbornih jedinica odnijela presudne glasove. Da je bila samo jedna umirovljenička lista, s ukupno 5,1% glasova osvojila bi oko pet mandata. S druge strane, HNS je sa 7,1% glasova osvojila sedam mandata tj. 5%, a koalicija HSS/HSLS sa 6,8% glasova osam mandata tj. 5,7%. Još uvijek su podzastupljeni, ali znatno manje.(6) Odnos u glasovima manji od 2-1, a odnos u mandatima 8-1! HSS i HSLS pokazali su da se udruživanje isplati. Ako bi pak neki blok sa svojom listom osvajao preko deset posto glasova, tako da osvoji barem po jedan mandat u svakoj ili skoro svakoj izbornoj jedinici, a u nekoliko po dva, rezultat bi bio još povoljniji. "Taštine, sitni interesi, inati, fantazije, svjesne diverzije... često su minirale dogovor srodnih stranaka o zajedničkom nastupu." Dvije najjače stranke su jako nadzastupljene: SDP je sa 32,5% glasova osvojila 56 mandata tj. 40,0%, a HDZ sa 34,9% glasova 61 mandat tj. 43,6%. Nije pravedno, ali odgovara većini i zato je teško promijeniti. Promijeniti izborni sustav u koristi lista koje osvajaju oko pet do deset posto glasova (npr. uvođenjem dodatne „državne liste“, kako je to u Danskoj i drugdje) trebao bi biti jedan od strateških ciljeva nekog „trećeg bloka“, koji bi došao u situaciju da jedan od velikih blokova bez njih ne može formirati vladu. Vrijedi, dakle, stvarati „blokove“!(7) Dosad, međutim, iz raznih razloga, uspješno udruživanje na izborima u Hrvatskoj bilo je rijetko, osim navedenog slučaja s jednom dominantnom strankom. Svi dosadašnji izbori bili su obilježeni apsurdno velikim brojem prijavljenih listi, od kojih većina nije prelazila jedan posto glasova. Taštine, sitni interesi, inati, fantazije, svjesne diverzije... često su minirale dogovor srodnih stranaka o zajedničkom nastupu. Godine 2007. u deset izbornih jedinica bilo je ukupno 251 prijavljena lista, što je doduše znatno smanjenje u odnosu na 2003, kad ih je bilo 346! To s jedne strane pridonosi velikom rasapu glasova (svaka lista dobije poneki promil), a s druge pomaže velikim strankama (neodlučni glasač, suočen s dugačkim popisom nepoznati stranki, dat će glas nekom poznatom). Nesumnjivo, neke od „fantomskih“ stranaka, koje nemaju nikakve aktivnosti osim što predaju listu kandidata, oruđe su velikih stranaka za stvaranje konfuzije. Vrativši se na početak ovoga teksta, ankete i procjene pokazuju da, usprkos spomenutoj globalnoj stabilnosti opredjeljenja birača, postoji potencija za prodor određenog broja predstavnika novih snaga (treći, četvrti, peti blok...) u Sabor. Čak i ako ih bude samo pet – šest, to bi bila znatna promjena u odnosu na dosadašnje izbore. Jedina nova stranka, „odozdo“ nakon 1990., koja je uspjela ući u Sabor je Hrvatska stranka umirovljenika, s tri mandata 2003.. U slijedećem članku, analizirati ću grupacije koje se javljaju i njihove mogućnosti(8).; [1] O pouzdanosti anketa korisni su tekstovi Krešimira Macana na mrežnom sjedištu manjgura.hr. On upozorava na metodološke probleme i često pogrešan tretman rezultata u medijima [2] Pod „blokom“ podrazumijevam ili zajedničke liste više stranaka, ili nezavisne liste koje predvode popularni lideri, okupljaju više značajnih društvenih ne-stranačkih aktera (pojedinaca, udruga, pokreta isl.) te nastupaju koordinirano u većini ili svim izbornim jedinicama. [3] Zajedničke liste više stranaka u zemljama zrele demokracije neuobičajene su, pa i formalno zabranjene. Koalicijski dogovori mogu se sklopiti prije izbora, ali svako ide sa svojom listom. Manje stranke tada su stimulirane da se ujedine s programski sličnima. [4] Na izborima 2007. to se dogodilo dvaput: HSP-u u petoj i HNS-u osmoj izbornoj jednici. [5] Postoji ipak i prednost, u odnosu na sustav s jednom državnom listom i pragom od pet posto (kakav je npr. u Njemačkoj): kako ima deset izbornih jedinica, slaba stranka se može nadati da će barem u jednoj osvojiti mandat. Najpovoljniji je za njih proporcionalni sustav bez praga ili s niskim pragom, kao u Nizozemskoj: dijeli se 140 mandata s jedinstvene liste, prag je jedna stočetrdesetinka tj. 0,71% glasova. To ipak ne dovodi od velike disperzije: mandate je na posljednjim izborima osvojilo deset stranaka, od toga su tri stranke, koje su imale ispod pet posto glasova, dobile devet mandata. [6] Pritom su njihov glasovi bili vrlo neravnomjerno raspodjeljeni. HNS je u trećoj izbornoj jedinici osvojio 25,3% glasova (više od trećine glasova koje su ukupno osvojili u zemlji), a HSS/HSLS 16,5% u drugoj izbornoj jedinici. Pametno koaliranje u drugim jedinicama moglo bi poboljšati njihov rezultat. [7] Ukoliko je naravno nekoj stranci stvarni cilj osvojiti mandat. Neki lideri minornih stranaka samo koriste priliku da se malo pojave u javnosti, iz narcizma ili da bi promovirali neke svoje ideje. Potonjem tipu pripadala je Stranka naravnoga zakona (pristaše transcendentalne meditacije), a sad postoje ideje za osnivanje Piratske stranke i Stranke za oslobođenje životinja. [8] U okviru ovih razmatranja je i moj članak „Treći blok, Treći put... što zeleni i ljevica mogu ponudi?“

