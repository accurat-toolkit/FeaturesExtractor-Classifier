Muslimanske snage same su ubijale civile po Sarajevu kako bi izazvale suosjećanje međunarodne zajednice, a pokolj u Srebrenici je mit s pretjeranim brojem žrtava, izjavio je pred Haškim sudom bivši vođa bosanskih Srba Radovan Karadžić. U nastavku iznošenja uvodne riječi Karadžić je rekao da Sarajevo nije bilo pod opsadom, nego podijeljeno po etničkim granicama. Bošnjačke snage napadale su srpske četvrti, a Srbi iz njih samo odgovarali po legitimnim vojnim ciljevima i štitili se od pokolja, tvrdi Karadžić. Kad bismo mi uzvratili vatru, oni bi to prikazali kao neselektivno granatiranje grada, rekao je. Milosrdni Srbi pomagali Bošnjacima Unatoč što su ih Bošnjaci napadali, Srbi su bili milosrdni pa su kroz svoje četvrti i zračnu luku propuštali humanitarne letove i konvoje za Bošnjake. I kad smo imali malo vode, dijelili smo je s njima, rekao je Karadžić. Masovna stradanja u Sarajevu rezultat su lukave bošnjačke strategije, rekao je Karadžić. Optužio je Aliju Izetbegovića da je naredio ubijanje vlastitog naroda. Na Markalama tijela posijana, a Srebrenica je mit Za tragičnu smrt više od 40 civila na sarajevskoj tržnici Markale, Karadžić kaže da ondje možda i nije bilo civilnih žrtava, nego su tijela posijana, a za zarobljeničke logore u Omarskoj i Keratermu da su bili istražni centri redovitih tijela vlasti. Govoreći o masakru nad 8000 Bošnjaka u Srebrenici, Karadžić je rekao da je to mit, a broj žrtava pretjeran. Oni su tamo napravili svetište, to je mit, i skupili 8000 muslimana, a nisu mogli ni pokopati više od 2000, koliko ih tamo ima, rekao je Karadžić. Zločin je kad se ubije i jedan čovjek, čemu pretjerivati, upitao je Karadžić suce. Tvrdi i da su Srebrenica i Žepa bile uporišta muslimana koji su terorizirali Srbe, ubijali cijela sela na Božić i na slave, vojsci pucali u leđa i pokasapili nemoćan narod bez ikakvih razloga. Kaže i da nisu prisilno preseljavali Bošnjake i Hrvate iz Republike Srpske. Karadžić proriče tijek suđenja Pri kraju uvodne riječi Karadžić je istaknuo da se ne boji suđenja, da se priprema s velikim poletom, ali radeći cijeli dan i noć ugrožava zdravlje. Dokaze je nazvao neselektivom hrpom materijala koju su tužitelji predložili vodeći se kao marksisti idejom da će kvantiteta jednog dana prijeći u kvalitetu. Karadžić je, čini se, sjedeći u pritvoru dobio i proročke osobine pa je predvidio scenarij kako će se suđenje razvijati. Kaže da će biti prekinuto kada Vijeće sigurnosti UN-a potvrdi njegov navodni sporazum s američkim posrednikom Richardom Holbrookeom. Ako se to ipak ne dogodi, predlaže tužiteljstvu da odbaci ili znatno skrati optužnicu ili da on do kraja svibnja iz dokaznog materijala izbaci sve nepotrebno trunje i predloži dokaze koji jamče pošten postupak i završetak suđenja u roku od godinu i pol dana. Nakon njegovih uvodnih riječi suđenje je ponovno privremeno prekinuto do rješenja Karadžićeve žalbe na prijašnju odluku raspravnoga vijeća kojom mu je odbijen zahtjev za još jednu odgodu suđenja radi novih priprema obrane. Karadžićev pravni savjetnik, Peter Robinson, najavio je da bi Karadžić mogao odbiti unakrsno ispitivanje prvog svjedoka optužbe. Nekadašnji predsjednik Republike Srpske optužen je za genocid, ratne zločine i zločine protiv čovječnosti tijekom rata u BiH od 1992. do 1995., među ostalim i dugogodišnju opsadu Sarajeva i pokolj nad Bošnjacima u Srebrenici 1995., prenosi Hina.

