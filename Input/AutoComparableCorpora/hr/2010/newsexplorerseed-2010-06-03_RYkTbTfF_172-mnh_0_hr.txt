Crna kronika, Politika, Svijet Subota, 05.06.2010. Tagovi: Sjeverna Koreja, Južna Koreja, SAD 20:00 Cheonan potopljen u vrijeme protupodmorničkih vježbi SAD i Južne Koreje U noći kada je sjevernokorejska džepna podmornica navodno torpedirala južnokorejski patrolni brod Cheonan, SAD i Južna Koreja su održavali zajedničke protupodmorničke vježbe samo 120 km dalje, kazali su američki vojni dužnosnici za Associated Press. Noć prije potonuća Cheonana, dva američka razarača i drugi brodovi manevrirali su i vježbali praćenje, dok je jedna južnokorejska podmornica igrala ulogu mete. Američko-južnokorejska protupodmornička vježba počela u 22:00 sata 25. ožujka, a završila u 09:00 sati sljedećeg dana, rekla je glasnogovornica američkih snaga u Koreji pukovnica Jane Crichton. Vježba je prekinuta je zbog eksplozije na brodu Cheonan. 46 južnokorejskih mornara umrlo je na ratnom brodu koji nije bio uključen u vježbe, već se nalazio u rutinskoj ophodnji u blizini spornih voda. Potonuće Cheonana bio je najteži južnokorejski vojni gubitak od Korejskog rata 1950-1953. Incident je pokazao da čak i siromašne zemlje, poput Sjeverne Koreje mogu nanijeti teške gubitke daleko bolje opremljenim i obučenim snagama, uključujući i one koje podupire američka vojna moć. Ministar obrane Robert Gates izjavio je da su planovi za daljnje američko-južnokorejske protupodmorničke vježbe zaustavljeni, dok se čeka akcija UN-a o tom incidentu. To je djelomično i zbog zabrinutosti oko poticanja drugog nepromišljenog poteza Sjeverne Koreje, izjavio je Gates u petak tijekom posjeta Aziji. Južna Koreja je u petak zatražila od Vijeća sigurnosti UN da razmotri akciju protiv Pjongjanga. Dva mjeseca nakon što je potonuo, američki dužnosnici su po prvi puta otkrili detalje o zajedničkoj pomorskoj vježbi održanoj istog dana kad je napadnut Cheonan. Vojni dužnosnici su rekli da sudionici vježbi nisu mogli otkriti sjevernokorejsku podmornicu. Dužnosnici i stručnjaci, kažu kako je džepnu podmornicu teško otkriti i s najbližeg broda u plitkim obalnim vodama. Ono što iznenađuje stručnjake jest da je 130-tonska minipodmornica, bez upozorenja, mogla potopiti ratni brod devet ili deset puta veći od nje, što je nesrazmjer snaga koji se naziva asimetrično ratovanje. "Za nas 'stealth' (nevidljivost) označava najnoviju tehnologiju - milijarde dolara uložene u istraživanja i razvoj naoružanja", rekao je John Park, stručnjak za Koreju pri Američkom institutu za mir. "Sjevernokorejska verzija 'stealth-a' je podmornica stare škole s dizel-akumulatorskim pogonom, koja izbjegava moderne metode otkrivanja", dodao je. Međunarodna istraga, pod južnokorejskim vodstvom, zaključila je prošloga mjeseca da dokazi o potonuću broda ukazuju na odgovornost Pjongjanga. Sjeverna Koreja je zanijekala bilo kakvu umiješanost. Zapadni stručnjaci kažu kako još uvijek postoje pitanja o tome što se točno dogodilo te ožujske noći kod otoka Baengnyeong. Jedan američki dužnosnik je izjavio da potapanje možda nije bio namjeran napad, već postupak izopćenog zapovjednika, posljedica nezgode ili vježbe koja je otišla u krivom smjeru. On je govorio pod uvjetom da ostane neimenovan, jer on nije bio ovlašten raspravljati javno o incidentu, navodi AP. U izjavama koje ovih dana prenose sjevernokorejski državni mediji, prijeti se ratom kao odgovorom na svaki pokušaj kažnjavanja sjevera. U subotu je južnokorejski predsjednik Lee Myung-bak, pokušao ublažiti strah od oružanog sukoba. "Nema apsolutno nikakve mogućnosti za rat širokih razmjera na Korejskom poluotoku", kazao je u Singapuru. Praćenje podmornica oslanja se na aktivne ili pasivne sonare. Pasivni sonar koristi mikrofon za slušanje zvukova podmornice, dok aktivni sonar emitira zvukove i sluša odjeke koji se odbijaju od podvodnih objekata. Cheonan je imao uključen aktivni sonar u vrijeme incidenta, no nije bilo jasno zašto brod nije otkrio podmornicu, rekao je južnokorejski mornarički dužnosnik Kim Young-kyu za AP. Nakon eksplozije, južnokorejski je zapovjednik poslao patrolni brod da traži podmornice. No, dužnosnici su rekli da brod nije mogao pronaći nijednu, možda zbog vremena, morskih struja i teških uvjeta te hladne ožujske noći. Čimbenici kao što su stijene i grebeni u plitkoj vodi mogu utjecati na pouzdanost sonara, koji je načinjen za rad u dubokim vodama, kažu stručnjaci. "Postoji puno opreme koja radi prilično dobro protiv velikih podmornica u dubokom oceanu, ali ne radi tako dobro protiv malih podmornica u plitkoj vodi," rekao je John Pike, direktor vojnog think-tanka GlobalSecurity.com. SAD, po njegovim riječima, ima "isti problem s Iranom i Perzijskim zaljevom". Vjeruje se da Sjeverna Koreja ima flotu od 70 podmornica, uključujući i 50-ak džepnih, koje mogu nositi torpeda. Podmornička vježba, prekinuta s potapanjem Cheonana, bila je dio godišnjih vojnih manevara SAD i Južne Koreje pod nazivom Key Resolve/Foal Eagle, čija je namjena održavanje spremnosti snaga u slučaju izbijanja još jednog velikog rata na Korejskom poluotoku. Dok je su vježbe trajale, general Walter Sharp, zapovjednik američkih snaga u Koreji, izjavio je kako je to priprema za "sve prijetnje koje mogu doći od Sjeverne Koreje". Sjeverna Koreja je tvrdila da su te vježbe istovjetne pripremama za napad i tražila je njihovo otkazivanje. Seul je potonuće Cheonana primio kao poziv na buđenje, te je najavio da će ojačati svoju obranu. SAD planira dvije velike pomorske vježbe u Južnoj Koreji idućih tjedana. (H)

