Južna Koreja nedvojbeno je najuspješnija azijska nogometna reprezentacija u posljednjih 25 godina. Korejci redovito sudjeluju na svjetskim nogometnim smotrama, no tamo se teško nose s europskim i južnoameričkim reprezentacijama, uz iznimku SP-a kojeg su sami organizirali 2002. Sa novim izbornikom Huh Jung-Moom pokušat će u Južnoj Africi proći u drugi krug natjecanja, no neće im biti lako... Povijest: Neponovljiva 2002. godina Južna Koreja prvi se put kvalificirala na jedan SP 1986. godine u Meksiku, ali od tad nije propustila niti jednu svjetsku nogometnu smotru do danas, čime se ne može pohvaliti niti jedna druga azijska reprezentacija. U tih 25 godina Koreja je na SP-u redovito ispadala u prvom krugu natjecanja, uz par nezaboravnih utakmica poput one sa Španjolskom 2-2 na SP-u 1994. No na Svjetskom prvenstvu organiziranom upravo u Južnoj Koreji i Japanu 2002. godine, predvođeni Guusom Hiddinkom ostvarili su neponovljiv rezultat: plasman u polufinale. Na tom su putu svladali Portugal, Italiju i Španjolsku, da bi onda ipak izgubili od Njemačke, pa i od Turske u borbi za treće mjesto. Uspjeh koji će jako teško biti ponoviti... Sedam nastupa na SP-u, jedno polufinale. Mogu li u Južnoj Africi ponovo do drugog kruga? Put do Južne Afrike: Lako kroz azijske kvalifikacije Sudbina je Južnu Koreju povezala u kvalifikacijama s najmrskijim rivalom, Sjevernom Korejom. U prvoj fazi igrali su i jedni i drugi u skupini s Jordanom i Turkmenistanom te prošli dalje, uz dva međusobna remija. U drugom krugu ponovo su stavljeni u istu skupinu, uz Saudijsku Arabiju, Iran i Ujedinjene Arapske Emirate. Ovaj su put Južni Korejci tukli Sjeverne u Seoulu i remizirali u gostima te nadmašili i ostale, dovoljno za prvo mjesto i izravnu kvalifikaciju na SP. Kvalifikacije za SP, Azija, prva faza: 1. Južna Koreja 12 2. Sjeverna Koreja 12 3. Jordan 7 4. Turkmenistan 1 Kvalifikacije za SP, Azija, druga faza: 1. Južna Koreja 16 2. Sjeverna Koreja 12 3. Saudijska Arabija 12 4. Iran 11 5. UA Emirati 1 Koreanci nisu ona momčad iz 2002. godine (Foto: Pixsell) Glavne uzdanice: Park Ji-Sung, Lee Chung-Yong, Park Chu-Young Najveća zvijezda Južne Koreje svakako je 29-godišnje desno krilo Manchester Uniteda Park Ji-Sung. Park uživa veliko povjerenje Sir Alexa Fergusona koji mu daje dosta veliku minutažu bez obzira na sve zvijezde koje ima na raspolaganju. Za Koreju nastupa od 2000. i jedan je od nositelja igre. Lee Chung-Yong mlada je 21-godišnja zvijezda. Igra također na desnoj strani, a od 2009. član je engleskog Boltona. Ugledni The Times uvrstio ga je među 50 najvećih nada svjetskog nogometa. Za golove bi se trebao pobrinuti brzonogi napadač Monaca, Park Chu Young. Debitirao je u reprezentaciji protiv Uzbekistana 2005., a na prošlom SP-u nije odigrao briljantno i htjeti će to popraviti u Južnoj Africi. Njegovi golovi bit će prijeko potrebni ako Koreja želi u drugi krug. Prognoza: Prolazak u osminu finala bio bi velik uspjeh Bez vrhunskog stručnjaka na izborničkoj klupi Južnoj Koreji ne piše se dobro u skupini s Argentinom, Grčkom i Nigerijom. Taktički bit će inferiorni rivalima, a što se kvalitete tiče, tu im možda i mogu parirati, osim naravno Argentini. Ako prođu u osminu finala bit će to velik uspjeh, no definitivno nisu favoriti za prolazak dalje u svojoj skupini...

