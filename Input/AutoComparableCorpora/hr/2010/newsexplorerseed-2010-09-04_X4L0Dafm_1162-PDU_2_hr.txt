Hajduk je u Zadru dobio – Marina Ljubičića, dvoboj protiv Zadrana u kombiniranom sastavu donio je “bijelima“ zadovoljstvo povratka bitnog nogometaša veznog reda koji se, podsjetimo, teško ozlijedio krajem srpnja kad mu je u Bukureštu protiv Dinama nacikla jagodična kost. Sumnjalo se tada i u potres mozga, ali su sumnje otklonjene, a nakon operativnog zahvata u Splitu Marin je dobio specijalnu plastičnu masku kojom će mu povratak na teren biti brži i uspješniji. Dvoboj protiv Zadrana u petak vratio je Marina u žrvanj utakmica nakon pet tjedana. Marin Ljubičić "položio" protiv Zadra / V. IVANOV / CROPIX - Perfektno je prošao test, Marin ga je položio, želim ga već u postavi za subotnji susret protiv Dinama – rekao nam je trener nogometaša Hajduka Stanko Poklepović. Vratili ste Marina, a izgubili utakmicu 0:1? - Ništa ne smeta, ova je utakmica bila zamišljena da prekine pauzu, da igračima koji ne igraju redovito donese takmičarski žar, da osjete natjecanje, makar to bilo prijateljskog karaktera. I u tome smo u potpunosti uspjeli. Svi će nam ti igrači trebati u jesenskom non-stopu. Hajduk nas je već navikao na takve sparing-testove, izgubite u Vranjicu od Omladinca i onda pregazite Unireu?! Opet dobar predznak? - Kažem vam da mi rezultat ništa ne znači, utakmica je pogođena u svim aspektima, osim u rezultatskom, ali to nam doista nije bitno. Bili ste nervozni? - Znam na što mislite, objavili ste moju beštimju, ma je li to potrebno?! Nisam ja kočijaš, ali nije neistina da u tom trenutku nisam opsovao, jesam, čulo me se sve do Splita! Zašto? Pa, zato jer u prijateljskom okruženju sa Zadranima dođemo na međusobni trening i onda mi zbog neopreznosti dođu u pitanje tri glave da puknu: Španjić, Čop i naposljetku Jonjić. Padnu u duelu i sad ja čekam hoće li se dignuti, što im je, je li se dogodila nesreća... Zabeštimao sam, apsolutno! I opet ću kad se takvo što dogodi, ali nemojte od mene praviti kočijaša, ja sam pristojan i fino odgojen. Stalno sam vikao pazi na noge, nemojmo se ruvinat, a tri su glave došle u pitanje?! Samo srećom ništa strašno nije se dogodilo. I Marinu sam vikao pazi se, ne skači, međutim, njegov test s maskom u potpunosti je uspio. Nisu igrali Vejić, Andrić, Brkljača i Anas Sharbini, Špacu veseli podatak da je Bulku igrao za Albaniju, a Ibričić dao gol za BiH, žali što je Krešo Ljubičić još odsutan, “osobno je odustao od probe, povjerio se da nije još spreman kao što bi htio biti“. Udarci što ih sa Stanova nose Tomasov i Trebotić nisu zabrinjavajući, Hajduk nakon slobodnog vikenda natavlja s radom u ponedjeljak. - “Injekcije“ fizičke spremnosti odrađujemo kod svoje kuće, ne treba nam ni Međugorje, ni Kupres, ni Pohorje, glavno da radimo što smo zamsilili. Ovog vikenda u Poljudu se raširila atletika, neka ih, eto nas iznova u ponedjeljak – referirao nam je Poklepović. SLAVEN ALFIREVIĆ Ulaznice za derbi od sutra Derbi s Dinamom Hajduk igra u subotu, s početkom u 19 sati u Poljudu, a ulaznice za hrvatski derbi naći će se u prodaji već od sutra. Cijene su u rasponu od 60 kuna za sjever, do 130 kuna koliko zapadaju najbolja mjesta na zapadnoj tribini.

