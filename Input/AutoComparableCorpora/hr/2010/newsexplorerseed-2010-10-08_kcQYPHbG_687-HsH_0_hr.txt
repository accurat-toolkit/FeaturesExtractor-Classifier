Peruanski književnik, političar, novinar i esejist Mario Vargas Llosa ovogodišnji je dobitnik Nobelove nagrade za književnost. Švedska akademija opet je iznenadila javnost jer su među najizglednijim dobitnicima bili sjevernoamerički i afrički autori. U obrazloženju odbora za dodjelu Nobelove nagrade stoji kako ju je Llosa dobio zbog kartografskog prikaza struktura vlasti i oštre slike otpora, pobune i poraza pojedinca. Vargas Llosa jedan je od najvažnijih književnika Latinske Amerike i jedan od vodećih svjetskih autora svoje generacije. Neki literarni kritičari smatraju da Vargas Llosa ima veći međunarodni utjecaj i veći krug čitatelja u svijetu od bilo kojeg drugog pisca Latinske Amerike. Mario Vargas Llosa rođen je u Areuiquipai u Peruu 28. ožujka 1936. godine. Široj je javnosti postao poznat romanom Grad i psi iz 1962. godine u kojem opisuje odrastanje. Slijedi roman Zelena kuća. Valja istaknuti i njegov kriminalistički roman Tko je ubio Palomina Montera? i roman Jarčevo slavlje koji opisuje vlast Rafaela Trujilla u Dominikanskoj Republici. Autor je i dvaju erotskih romana Posveta pomajci i Don Rigobertova bilježnica. Okušao se i u političkim vodama 1990. godine kandidiravši se za predsjednika Perua. Ženio se dva puta, ima troje djece. Danas živi u Madridu, a 1993. prihvatio je španjolsko državljanstvo. Nisam ni znao da sam među kandidatima, kazao je Vargas Llosa (74) u svojoj prvoj reakciji na vijest da je dobio Nobelovu nagradu. Mislim da je to priznanje latinskoameričkoj književnosti i španjolskom jeziku, a zbog toga svi moramo biti sretni, dodao je. Nobelova nagrada za književnost dodjeljuje se od 1901., a prvi dobitnik bio je francuski pjesnik i filozof Sully Prudhomme. Nagrada za književnost nije dodijeljena sedam puta jer u statutu Nobelove zaklade stoji da ona neće biti dodijeljena ako nijedan autor u godini ne odgovara zadanim kriterijima. Najmlađi dobitnik do danas je Rudyard Kipling, najpoznatiji po Knjizi o džungli, koji je Nobelovu nagradu dobio 1907. u dobi od 42 godine. Stotinu godina poslije njega, 2007., nagradu je dobila 88-godišnja Doris Lessing i tako postala najstarija dobitnica nagrade. Do danas su Nobelovu nagradu za književnost odbile dvije osobe. Boris Pasternak, dobitnik 1958., isprva je prihvatio nagradu, ali su ga poslije sovjetske vlasti prisilile da je odbije. Jean Paul Sartre, koji je odbijao sva službena priznanja, nagradu je odbio 1964. Nobelova nagrada za književnost nikomu nije dodijeljena dva puta.

