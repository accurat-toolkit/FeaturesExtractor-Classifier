Odbor za unutarnju politiku i nacionalnu sigurnost prihvatio je zaključke svog pododbora o Hypo banci: zatražit će od nadležnih parlamentarnih tijela u Austriji da osiguravaju udovoljavanje molbi za međunarodnu pravnu pomoć što je zatražilo Državno odvjetništvo u RH radi dobivanja podataka vezanih uz međunarodnu istragu Hypo banke. Predsjednik odbora Ranko Ostojić potvrdio je i da će sa svojim potpredsjednikom, ako bude trebalo, otići u Austriju u dogovoru s našim Ministarstvom vanjskih poslova te uz konzultaciju s Državnim odvjetništvom u potragu za informacijama. Glavni državni odvjetnik Mladen Bajić još je jednom potvrdio kako DORH zna za račune, banke, ima i kodna imena, ali ne zna tko stoji iza njih i koji je tijek novca po tim računima. - To nam moraju reći banke i zato smo i tražili potporu Sabora da utječe na banke u Austriji da daju dokumente koji se tiču Hrvatske. Kada ih dobijemo, lako ćemo riješiti problem. Nikoga ne tajimo i ne štitimo, ali bez dokumenata ne možemo pokrenuti postupak - poručio je Mladen Bajić. Jakovčić: Bilo bi dobro osnovati povjerenstvo za Hypo - Evidentno je da je Hypo banka i u Hrvatskoj imala klijente koji su možda zlorabili svoje položaje i činili protuzakonite radnje. Zato sam jedan od onih koji inzistira na potpunoj istrazi njezinih poslova u Hrvatskoj - poručio je istarski župan Ivan Jakovčić na svojoj tiskovnoj konferenciji u Saboru na kojoj je demantirao tvrdnje iznesene u Nacionalu da se u više navrata sastao s bivšim guvernerom Koruške Jörgom Haiderom. Jakovčić je rekao i kako IDS može dati svoj doprinos da se raščiste svi eventualni negativni elementi poslovanja Hypo banke te je dodao kako će i dalje biti u stalnom kontaktu s tijelima u Austriji koja istražuju poslovanje Hypo banke. Poručio je i da bi bilo dobro da se jednako istražno povjerenstvo osnuje i u Hrvatskoj.

