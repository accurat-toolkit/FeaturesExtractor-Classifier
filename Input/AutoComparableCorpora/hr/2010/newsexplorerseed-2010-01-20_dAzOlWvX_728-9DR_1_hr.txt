Zašto veći dio inteligencije i politike, kako HDZ, tako i SDP, ne reagira na izraelski napad na Gazu? - Zato što djeluje mehanizam moralno-intelektualne ucjene svake kritike izraelske politike kao navodnog antisemitizma. Ljudi se plaše te ucjene i onda prešućuju ono što bi moglo biti njihovo uvjerenje o neispravnim potezima izraelske države. Ali, jasno je da je jedna stvar odnos prema politici izraelske države, a druga je stvar odnos prema židovskom narodu. Kao što je i jedna stvar odnos prema politici Sjedinjenih Američkih Država u Vijetnamu šezdesetih godina i Busha u Iraku danas, a sasvim druga stvar odnos prema američkom narodu. I tako bi mogli ići u beskraj s nabrajanjem razlika u odnosu prema staljinizmu i Rusima, francuskom narodu i francuskoj politici u Alžiru pedesetih godina... Međutim, državnoj politici jako je stalo ignorirati tu razliku kako bi svakoj kritici državne vlasti pripisala mržnju prema narodu koji u toj državi živi, i to posebno vrijedi za Izrael i Izraelce zbog još uvijek vruće uspomene na tragediju holokausta. Zato bi bilo osobito dragocjeno čuti kritički glas Židova, pogotovo intelektualaca, koji nisu podložni spomenutoj moralno-intelektualnoj ucjeni, prema politici izraelske države u odnosu na Palestince. Koje aspekte izraelske politike prema Palestincima smatrate problematičnim? - To je prvenstveno povijesna nepravda etničkog raseljavanja Palestinaca s najvećeg dijela bivše Palestine u granicama iz 1947. godine. Današnji teritorij Izraela čini 70 posto nekadašnje Palestine, dok bi eventualna buduća palestinska država sastavljena od Cisjordanije i Gaze imala ostatak od 30 posto nekadašnje Palestine. U tih 70 posto izraelskog teritorija živi više od četiri milijuna Židova i milijun Palestinaca koji su ostali u Izraelu, dok bi na 30 posto teritorija koji bi bili namijenjeni palestinskoj državi trebali živjeti svi ostali Palestinci, njih oko četiri milijuna, kad se zbroje sadašnji stanovnici Gaze, Cisjordanije i izbjeglice iz brojnih izbjegličkih kampova s Bliskog istoka. Što je s više od stotinu židovskih kolonija u Cisjordaniji? - To je drugi veliki problem, jer uz osnovnu nepravdu u neravnopravnoj raspodjeli teritorija 70 prema 30 za manjinu Židova i većinu Palestinaca, sad još imamo i tu teškoću da u Cisjordaniji, kao glavnom teritoriju eventualne palestinske države, uslijed sistematske državne politike naseljavanja živi već više od 300 tisuća židovskih kolona, raspoređenih u više od stotinu izgrađenih kolonija koje tako premrežuju taj teritorij da se on ne može ni zamisliti, a kamoli upravljati kao posebna palestinska jedinica. Gdje je onda racionalno rješenje sukoba Palestinaca i Židova? - Teorijski i moralno rješenje je očigledno: ako se Palestincima ostavlja samo 30 posto teritorija izvorne Palestine, a to znači samo Gaza i Cisjordanija, onda bi to za njih moglo biti prihvatljivo, istina teškog srca, jer su izgnani sa svojih djedovskih prostora, samo pod tri uvjeta. A to su ona tri uvjeta koje razumni Palestinci, predvođeni strankom Fatah, a ne Hamas, traže. Prvo, da se raspuste židovske kolonije iz Cisjordanije kako bi Palestinci dobili barem onih 30 posto svoga teritorija. Drugo, da se omogući povratak milijuna Palestinaca prognanih i izbjeglih u dosadašnjim ratovima i rasutih po Bliskom istoku, a taj povratak bi nužno trebao biti većinom na prostore Cisjordanije, a djelomično možda i u samom Izraelu, gdje to bude moguće. Treće, da se nađe pravedno rješenje za grad Jeruzalem, koji po strategiji izraelske države trebao pripadati isključivo Izraelu, a što bi bila i treća velika nepravda u izraelsko-palestinskim odnosima. Najracionalnije rješenje bilo bi da se Jeruzalem, kao grad koji, inače, palestinski teritorij Cisjordanije cijepa na dva dijela, proglasi specifičnim multinacionalnim i multivjerskim središtem. Ako se to ne bi učinilo, onda bi eventualna palestinska država bila pocijepana ne na dva dijela, na Cisjordaniju i na Gazu, nego bi i sama Cisjordanija bila pocijepana u dva dijela – što bi zaista bila nemoguća karikatura države. Što je prepreka takvom kompleksnom rješenju? - Dvije su prepreke, kao što su i djelovanja dva terorizma na tom prostoru. Jedna je prepreka palestinski ekstremizam Hamasa s njegovim terorizmom, a druga je prepreka nacionalistička izraelska državna politika s njenim državnim terorizmom. Jer ni Hamas, ni izraelski radikali ne pristaju na spomenuto racionalno rješenje, a na koje pristaje palestinska autonomna vlast Mahmuda Abasa. A o palestinskim i izraelskim političarima u najvećoj mjeri ovisi hoće li se javno mnijenje s jedne i druge strane navesti na takvo rješenje. Kao što ovisi o politici SAD-a i Europske unije da takav relativno pošten kompromis proglasi jedinom pretpostavkom za konačan mir između Židova i Palestinaca i za konačan prestanak terorizma s obje strane. Ne čine li Vam se ciničnima tvrdnje o ugroženosti izraelske države? Izrael je ipak nuklearna sila. - Da, stalno se ističe državna ugroženost Izraela, pa se time pravdaju i načini ratovanja kakve smo nedavno imali. Ali, to strahovanje je danas posve neopravdano: Izrael je jedna od rijetkih atomskih sila u današnjem svijetu. Izrael ima za saveznike SAD, pa na neki način i EU. Izrael je najmoćnija vojna sila na čitavom Bliskom i Srednjem istoku. I konačno, Izrael ima najveće financijske potencijale u toj regiji. Postojanje Izraela danas pobijaju samo muslimanski ekstremisti, od Hamasa, do iranskog predsjednika, ali oni su potpuno nemoćni da ostvare svoje prijetnje. Objektivno gledajući, najveća opasnost za Izrael su sami izraelski radikalni nacionalisti koji su nesposobni za provođenje pravednog kompromisa s očajnim susjedima. Hoće li se promjena na čelu Amerike odraziti na ovu krizu? - Obama bi mogao biti odlučniji faktor iznalaženja mirnog rješenja konflikta, no bojim se da će mu to biti jako teško. Kakva je razlika između terorizama koje ste spominjali? - Ne možemo proglasiti teroristima samo one koji na moralno nedopušten nasilnički način, sa žrtvovanjem civila, napadaju državnu politiku, bilo Bushovu, izraelsku ili tursku, a pod posljednjim mislim na pokret otpora Kurda čiji je etnički problem ne manje dramatičan od palestinskog, a proglašen je terorističkim i Kurdima nitko ne priznaje pravo na državu. Terorizmom treba nazvati i državne vlasti koje se obračunavaju sa svojim protivnicima također bezobzirno žrtvujući civile – kao što rade Amerikanci u Iraku i Afganistanu i kao što radi izraelska država s Palestincima na način da u ratnim operacijama žrtvuju jednako ili čak više civila kao takozvanih kolateralnih žrtava od naoružanih neprijatelja. Kolateralne žrtve su danas krajnje skandalozan podatak i argument. Ne može se više pristati na to da se za 15 dana bombardiranja Gaze tuče Hamas s rezultatom od 1400 poginulih i nekoliko tisuća ranjenih Palestinaca, a da od toga bude više od polovice civila i 430 djece. To više nije rat, to je državni terorizam. Terorizam je i kad Hamas tuče raketama židovska naselja ciljajući i na civile, mada na sreću, njihovih 800 raketa nije ubilo ni dvadesetak osoba. Dakle, na djelu je neefikasniji palestinski terorizam i efikasniji izraelski državni terorizam. Može li se povući paralela i s nedavnim sukobima na našem prostoru. Asocira li sve to na prekomjerno granatiranje Knina? - Dakako da me asocira s time što je u Kninu bilo znatno manje žrtava, a pri čemu obje strane tvrde da su gađali samo vojne objekte. Naravno, Hamasovci su se pomiješali s civilnim stanovništvom, ali grad Gaza od milijun i nešto stanovnika nije baš pogodan za izbjegavanje miješanje. Pogotovo kad se gađaju i fosfornim bombama. Šta mislite, hoće li zato neki izraelski Ante Gotovina ili neki izraelski političar završiti u Haagu? - Ma, dajte. Haag je nažalost samo za Balkance i za Ruanđane. Slažete li se s ocjenom da su izraelski zločini u Gazi neusporedivi s holokaustom? - Slažem se. Razlika je u naravi samog zločina. Bit nacističke politike bila je istrebljenje židovskog naroda, dok izraelska politika ne ide za tim da istrijebi palestinski narod. Jedno je istrebljenje, a drugo faktičko ili planirano etničko čišćenje. Jedno je bilo istrebljenje u mirnodopsko doba, a drugo je etničko čišćenje u ratu. Izrael priznaje da dio teritorije pripada Palestincima. Razlika je dakako i u brojevima – u nacističkom je pogromu stradalo oko šest milijuna Židova, a ovdje ipak znatno manje. Čini li Vam se da u čitavoj ovoj stvari ima zloupotrebe sjećanja na holokaust u sukobu s Palestincima? - Postoji zloupotreba holokausta. Holokaust nikada neće moći biti zaboravljen, to je užas s kojim će i židovski narod i čitav svijet uvijek živjeti, ali mislim da je zloupotreba holokausta kad se upotrebljava za tobožnja rješavanja aktualnih političkih problema na Bliskom istoku u uvjetima kada židovskom narodu više ne prijeti ona opasnost koja mu je prijetila u Evropi sredinom 20. stoljeća.

