Davutoğlu najavio da će Turska zatražiti raspravu unutar NATO-a jer je "građane zemalja članica NATO-a napala zemlja koja nije članica NATO-a" Turski ministar vanjskih poslova Ahmet Davutoğlu danas je, tokom službene posjete SAD-u, oštro kritizirao izraelski napad na brodove s humanitarnom pomoći za Gazu, te nespremnost Obamine vlade da osudi napad u kojem je ubijeno najmanje devet civila. - Psihološki, taj je napad za Tursku poput napada 11. septembra 2001. na SAD - rekao je Davutoğlu novinarima u Washingtonu prije odlaska u State Department na sastanak s državnim sekretarom Hillary Clinton, prenose američki mediji. Davutoğlu je novinarima pokazao geografsku kartu koja pokazuje da se napad dogodio 72 nautičke milje od izraelske obale, daleko od granice teritorijalnih voda koja je na 12 milja od obale. On je rekao kako "Izraelci vjeruju da su iznad svih zakona", ali da će ih Turska i međunarodna zajednica prizvati odgovornosti. Akcije izraelske vlade usporedio je s "piratima kod somalske obale", te izvrgnuo ruglu izraelske tvrdnje da su neki na brodovima bili povezani s Al-Qaidom. - Članovi Evropskog parlamenta bili su na brodu - istaknuo je turski ministar, dodavši kako nije znao da se "Al-Qaida infiltrirala u Europarlament". Davutoğlu je imao ranije planiran sastanak s Clinton kako bi razgovarali o iranskom nuklearnom programu, ali je kazao da je u ponedjeljak „skrenuo“ svoj avion u New York, pošto je čuo za napad kako bi se mogao pridružiti raspravi u Ujedinjenim narodima. Amerika ublažavala osudu Izraela Kazao je kako je deprimiran što je Vijeću sigurnosti UN-a trebalo 11 sati, do duboko u noć, da se postigne dogovor o predsjedničkoj izjavi, uglavnom zbog nastojanja SAD-a da ublaži osudu Izraela i bilo kakav izravan poziv na međunarodnu istragu. Naglasio je da Turska smatra kako glavnom sekretaru UN-a Ban Ki-moonu izjava pruža dovoljno ovlasti da naredi međunarodnu istragu incidenta. - Budući da se izgred dogodio u međunarodnim vodama, Izrael nema pravo proglasiti da će provesti vlastitu istragu. Nećemo šutjeti o tome. Očekujemo da će SAD pokazati solidarnost s nama. Nisam jako sretan jučerašnjim izjavama SAD-a - dodao je Davutoğlu. Izrael se mora izviniti i prihvatiti nezavisnu istragu Davutoğlu je istakao da Izrael i Turska već dugo imaju bliske odnose te kako se planirao sastati s izraelskim premijerom Benyaminom Netanyahuom u utorak i razgovarati o ponovnu pokretanju neizravnih mirovnih pregovora sa Sirijom, ali je Netanyahu otkazao posjet Washingtonu i vratio se u Izrael zbog krize. - Da bi se prevladala kriza u odnosima između Ankare i Jerusalema, Izrael se mora "jasno i formalno izviniti, prihvatiti neovisnu istragu, osloboditi odmah sve putnike s brodova, vratiti tijela mrtvih i ukinuti blokadu Gaze - rekao je Davutoğlu. Najavio je da će Turska, u suprotnom, tražiti daljnje akcije Vijeća sigurnosti UN-a, čija je nestalna članica. Davutoğlu je najavio i da će Turska zatražiti raspravu unutar NATO-a jer je "građane zemalja članica NATO-a napala zemlja koja nije članica NATO-a". U Ženevi počela sjednica Vijeća za ljudska prava UN-a Vijeće za ljudska prava Ujedinjenih nacija počelo je u utorak poslijepodne raspravu o izraelskom vojnom napadu na brodove. - Tek će se u srijedu ujutro glasati o nacrtu rezolucije u kojoj se traži "međunarodna istražna misija", kako bi se ostavilo vremena da se razmotre zahtjevi za amandmane u okviru neformalnih konsultacija - izjavio je za AFP jedan zapadni diplomat. Zapadnjaci žele da formulacije koje je dan ranije usvojilo Vijeće sigurnosti UN-a, a koje sadrže zahtjeve za istragu "u skladu s međunarodnim kriterijima", preuzme i Vijeće za ljudska prava "kako bi se sačuvao konsenzus", objasnio je ovaj diplomat. - Znamo da se radi o crvenoj liniji za Izrael koji neće prihvatiti međunarodnu istragu - kazao je on. U toku rasprave, napad izraelskih snaga na brodove s humanitarnom pomoći izazvao je oštre kritike. - Očigledno je da je upotreba sile izraelske vojske bila pretjerana - izjavila je Kyung-wha Kang, zamjenica visoke povjerenice UN-a za ljudska prava otvarajući vanrednu sjednicu sazvanu na zahtjev Arapske Lige, Organizacije islamske konferencije i Palestinske vlasti. Palestinski predsjednik je pozvao Vijeće da osudi ovaj kriminalni čin koji još jednom "pokazuje kako Izreal vjeruje da je iznad zakona". - Flota koja je prevozila humanitarnu pomoć nikako nije mogla predstavljati prijetnju Izraelu - kazao je turski diplomat i zatražio od Vijeća za ljudska prava "jednoglasnu osudu". U ime nesvrstanih, Egipat je istakao "prezir Izraela prema međunarodnom pravu" i zatražio od Vijeća da uputi "snažnu poruku" jevrejskoj državi šaljući međunarodnu istražnu misiju na lice mjesta i zahtijevajući ukidanje blokade u pojasu Gaze. Predstavnica SAD optužila Hamas Izraelski ambasador Aharon Leshno Yaar je odgovorio da "to nije bila humanitarna misija nego provokacija" koju su izveli militanti optuženi da "podržavaju radikalne islamističke mreže". Predstavnica Sjedinjenih Američkih Država Eileen Chamberlain Donahoe je "potstaknula izraelsku vladu da do kraja istraži sve o incidentu". Ona je optužila Hamas riječima: "Njegova trgovina oružjem i angažiranost u terorizmu koče sigurnost i prosperitet i Palestinaca i Izraelaca". Zoabi: Cilj Izraela je bio što više žrtava Članica izraelskog parlamenta, Arabljanka Hanin Zoabi, putnica na jednom od šest brodova u konvoju koje je napala izraelska mornarica, izjavila je u utorak da je "cilj Izraela bio ne samo da se plovidba zaustavi, već da se izazove najveći mogući broj žrtava". - Bilo je jasno na osnovu broja onih koji su upali na brod da je svrha ne samo da se zaustavi plovidba, već da se izazove najveći mogući broj žrtava kako bi se takve inicijative zaustavile u budućnosti - rekla je poslanik Zoabi na pres-konferenciji u Nazaretu na sjeveru Izraela. Ona je optužila Izrael da je počinio zločin prilikom preuzimanja kontrole nad jednim od brodova koji su dopremali pomoć za pojas Gaze, pozvavši se na međunarodnu istragu incidenta. Zoabi je naglasila da učesnici misije nisu imali nikakve nasilne namjere. - Cilj nam je bio da probijemo opsadu. Nismo planirali sukob. Izrael je izveo provokativnu vojnu operaciju. Navikao je da radi šta hoće s Palestincima. Glavni problem nije brod već blokada - rekla je ona, zatraživši da svima koji su ostali u pritvoru u zatvoru u Beershebi, pošto su se iskrcali s brodova, budu dopuštene posjete. Precizirala je da komisija UN-a treba da istraži tvrdnje Izraela jer se radi o međunarodnom slučaju s obzirom da su putnici iz oko 20 zemalja. - Ušla sam u kapetanovu sobu. Od njega su izraelski vojnici tražili da stane, a on je rekao da smo mi samo turski brod. Bilo smo udaljeni 130 milja (od pojasa Gaze). Bilo je 23,30 sati. Vidjeli smo četiri izraelska plovila. Bili su udaljeni jer smo bili u međunarodnim vodama. U 4,15 sati vidjela sam da brodovi prilaze, rekla je Zoabi o samom napadu. - U 4,30 snage su se brzo spustile (iz helikoptora). Nisam čula nikakvo upozorenje s brodova zbog buka helikoptere. U roku od tri minuta bilo je troje mrtvih. Čitava operacija trajala je jedan sat. Stavili smo pojaseve. Nije bilo palica, ni bilo išta sličnog. Bilo je pucnjave iz pištolja. Ne znam da li su meci bili pravi ili ne. Bilo je metaka ispaljenih s brodova u našem pravcu - kazala je ona, ističući da putnici nisu pružili otpor, a navele je i da niko nije podigao palicu. - Poručili smo da nismo zainteresovni za sukob. Izrael govori o provakaciji ali nje nije bilo. Vidjeli smo pet tijela, to su bili civili, a nije bilo oružja. Imala sam utisak da se neću izvući živa - rekla je Zoabi koja je jutros puštena na slobodu. Ban Ki-Moon pozvao Izrael da prekine blokadu Gaze Generalni sekretar UN-a Ban Ki-Moon pozvao je Izrael da prekine blokadu Gaze i istakao da ne bi ni došlo do napada na flotilu brodova s humanitarnom pomoći da je Tel Aviv poslušao međunarodne apele da odustane od blokade. - Da se izraelska vlada obazirala na međunarodne pozive da prekine blokadu i na moj apel snažan i hitan i uporan, ovo se ne bi desilo - rekao je on u intervjuu za Reuters. Prethodno je Ban izjavio je da je "šokiran" napadom izraelske vojske, osudio ga i pozvao je Izrael da objasni svoje akcije. On je dodao da je od ključne važnosti da se provede "potpuna istraga da bi se tačno odredilo kako je došlo do krvoprolića". NATO: Rasmussen traži oslobađanje zarobljenika i brodova Glavni sekretar NATO-a Anders Fogh Rasmussen zatražio je od Izraela da "odmah" oslobodi civile i brodove nakon jučerašnjeg vojnog napada. - Pridružujem svoj glas apelima Ujedinjenih nacija i Evropske unije da se provede brza, nepristrana i transparentna istraga o incidentu u kojem je izgubilo život najmanje devet osoba - izjavio je Rasmussen, nakon što su ambasadori Atlantskog saveza održali specijalnu sjednicu u Bruxellesu na zahtjev Turske. - Na prvom mjestu, tražim trenutno oslobađanje civila i brodova koje drži Izrael - dodao je on. Dnevni Avaz. Dodaj ovaj clanak u svoju omiljenu onlajn zajednicu

