Kineski premijer Wen Jiabao zaprijetio je protumjerama Japanu ako odmah i bezuvjetno ne oslobodi kapetana kineske koćarice, zatvorenog u japanskom zatvoru pod optužbom za namjeran sudar s japanskim patrolnim brodom u vodama koje svojataju obje zemlje. Japanska strana nije se obazirala na brojna kineska ozbiljna upozorenja i Kini ne preostaje ništa drugo nego poduzeti potrebne protumjere, rekao je Wen u New Yorku pred Amerikancima kineskog podrijetla. Japan mora prihvatiti punu odgovornost za sve ozbiljne posljedice, dodao je kineski premijer u svom prvom komentaru na novi diplomatski spor Japana i Kine. Izgred s kineskim brodom razotkrio je svu dubinu nepovjerenja u odnosima dviju najvećih azijskih ekonomija zbog spornog otočja u Istočnom kineskom moru. Peking je otkazao sve kontakte na visokoj razini s Japanom i odgodio razgovore o povećavanju broja letova između dviju zemalja te je objavio da premijer Wen neće razgovarati s japanskim premijerom Naot Kanom, koji je također u New Yorku na UN-ovu summitu. Tokio je sa svoje strane, piše AFP, prijepor želio riješiti razgovorima na najvišoj razini. Analitičari ističu da ni jedna od dviju zemalja ne želi ugroziti snažnu međusobnu trgovačku suradnju, no da je brodska kriza otvorila stare prijepore koje su držali po strani nastojeći prebroditi desetljeća svađa. Japansko tužiteljstvo mora do 29. rujna odlučiti hoće li podići optužnicu protiv kineskog kapetana.

