Iako se ova utakmica najavljivala kao ''finale prije finala'', Rusi nisu bili dostojan suparnik razigranoj domaćoj selekciji koja je potpuno nadigrala velikog rivala. Furiozno su Kanađani otvorili dvoboj, te su već nakon 13 minuta igre vodili s 3-0 golovima Getzlafa, Boylea i Nasha. Kalinjin je vratio nadu Rusima golom u 15. minuti, ali je do kraja prve trećine Morrow zabio još jedan gol za vodstvo Kanade 4-1. Potop Rusa nastavio se i na početku druge trećine. Perry i Weber bili su strijelci u razmaku od 57 sekundi, pa je Kanada nakon 24 minute igre vodila sa 6-1! Ruski vratar Jevgenij Nabokov imao je vrlo lošu večer, pa ga je odmah nakon šestog gola domaćina, u 25. minuti, zamijenio Ilja Brizgalov… - Kanađani su mi djelovali poput gorila koje je netko pustio iz kaveza – slikovito je nakon dvoboja svoj dojam iznio Brizgalov. Afinogenov je u 25. minuti smanjio na 6-2, a Corey Perry je u 30. minuti postigao svoj drugi gol na utakmici za 7-2. Sergej Gončar je u 32. minuti smanjio na konačnih 7-3. Do kraja više nije bilo pogodaka. Jevgenij Ovečkin, najbolji ruski igrač, ostao je potpuno bez učinka u ovome dvoboju. - Imam osjećaj da nismo bili spremni za početak ove utakmice. Kanađani su brzo poveli s 3-0, a nakon toga se teško vratiti, pogotovo u ovakvoj utakmici – komentirao je Ovečkin. Kanađani su utakmicu završili s 42 udarca na gol, Rusi s 28. Dojam je da je Kanada, s obzirom na raspoloženje i silinu koju su njezini igrači donijeli na led, mogla proslaviti i puno uvjerljiviju pobjedu. U utorak, kada su Kanađani svladali Njemačku 8-2 u doigravanju za četvrtfinale, domaći navijači su skandirali: ''Dovedite nam Ruse!''. Nakon što su njihovi ljubimci deklasirali Rusiju, promijenili su slogan i navijali: ''Želimo zlato''. Kanađani će u polufinalu igrati protiv Slovačke. Kraj za Šveđane Hokejaška reprezentacija Švedske na Zimskim olimpijskim igrama u Vancouveru neće obraniti zlato iz Torina 2006. godine. Bolja od Švedske u četvrtfinalu je bila Slovačka s 4-3 (0-0, 3-2, 1-1)… Šveđani su imali 29 udaraca na gol, Slovaci samo 14, ali čak četiri od njih pronašla su put do mreže. Nakon nesadržajne prve trećine, bez golova i ukupno sa samo 7 udaraca na gol, druga trećina obilovala je uzbuđenjima. Marian Gaborik zabio je gol s igračem više u 28. minuti, a Šveđani su neshvatljivo indolentno nastavili utakmicu i i samo 37 sekundi kasnije primili i drugi gol, a strijelac je bio branič Andrej Sekera. No, što se tada dogodilo Šveđanima, nešto kasnije se dogodilo Slovacima, i oni su, također baš u razmaku od 37 sekundi, primili dva pogotka! U 34. minuti je strijelac za Švedsku bio Patric Hornqvist, a u 35. minuti Henrik Zetterberg. Ipak, Slovačka je u zadnjoj minuti druge trećine postigla vrlo važan gol u psihološkom smislu, jer su u svlačionicu ipak ponijeli prednost na drugi odmor. Strijelac je s igračem više bio Pavol Demitra. Tomaš Kopecky, ljevokrilni napadač Chicaga, postigao je pogodak za vodstvo Slovačke 4-2 u 50. minuti. I opet je sljedeći gol pao vrlo brzo, nakon 38 sekundi, a zabio ga je za Švedsku Daniel Alfredsson. Šveđani su, jasno, u završnici napravili veliki pritisak kako bi stigli do izjednačenja, li je slovački golman Jaroslav Halak bio na visini zadatka. Slovačka je, tako, izborila priliku za osvajanje svoje prve olimpijske medalje od proglašenja samostalnosti. U Torinu su Slovaci dobili svih pet utakmica u skupini, ali su izgubili u četvrtfinalu od Češke s 3-1. Reprezentacija Finske pobijedila je Češku s 2-0 (0-0, 0-0, 2-0) u četvrtfinalu olimpijskog turnira u hokeju na ledu u Vancouveru… Bio je to sraz dvije reprezentacije koje su bile na pobjedničkom postolju na prošlim Zinskim olimpijskim igrama u Torinu. Finska je tada osvojila srebrnu, a Češka brončanu medalju. Finci će i u Vancouveru konkurirati za medalje nakon pobjede nad Česima, do koje su stigli golovima Niklasa Hagmana u 54. minuti i Valtterija Filppule minutu i 35 sekundi prije kraja dvoboja u praznu mrežu. Obje reprezentacije imale su po 31 udarac na gol, ali su Finci dva puta uspjeli poentirati, jednom, doduše, kada su Česi povukli golmana, dok je vratar Finske Miikka Kiprusoff imao svoju večer i obranio sve udarce čeških hokejaša. - Ovo je za nas velika pobjeda. Možda nismo došli na olimpijski turnir kao najveći favoriti, ali, kada igrate kao momčad, sve je moguće – izjavio je sretni Kiprusoff. Finska će za finale igrati protiv Sjedinjenih Država, koje su još u prvom četvrtfinalu pobijedile Švicarsku, također s 2-0. I Amerikanci su, kao i Finci, oba gola zabili u zadnjoj trećini… Hokejaši Sjedinjenih Američkih Država prvi su polufinalisti na olimpijskom turniru nakon teško izborene pobjede od 2-0 (0-0, 0-0, 2-0) protiv Švicarske... Švicarci su tijekom uvodnog dijela natjecanja silno namučili Kanađane, a da su iznimno čvrsta i teško slomljiva momčad osjetili su i favorizirani Amerikanci. Prvih četrdeset minuta je Švicarska sjajno odolijevala, no pali su u zadnjoj trećini. Pokopao ih je Zach Parise koji je postigao premijerni pogodak na utakmici početkom posljednje dionice. I nakon toga Švicarci nisu "pukli", već su u tom trenutku počeli napadati suparnička vrata. Primjerice, u prve dvije trećine su kombinirao uputili tek osam udaraca na suparnička vrata, a nakon primljenog pogotka učinili su to 11 puta. No, iskusni i bolji Amerikanci nisu dozvolili nastavak drame, a na prazna vrata su dvanaest sekundi prije kraja povećali na konačnih 2-0. I tada je strijelac bio Zach Parise. Bili su to, inače, prvi pogoci Parisea na turniru u Vancouveru.

