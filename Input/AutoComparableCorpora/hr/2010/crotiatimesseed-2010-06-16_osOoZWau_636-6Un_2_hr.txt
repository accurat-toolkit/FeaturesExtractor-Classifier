Akcija potpisivanja peticije za raspisivanje referenduma protiv izmjena Zakona o radu, koja upravo traje na ulicama hrvatskih gradova, nešto je puno veće i ozbiljnije, tvrdi Avberšek, i dodaje da je građane i sindikate najviše uvrijedila izjava ministra gospodarstva Đure Popijača da "građani ne znaju što potpisuju". "To je atak na moju pamet i pamet svih građana" tvrdi Avberšek i kaže kako građani "i te kako znaju što potpisuju" te da ne podcjenjuje inteligenciju građana. Tvrdi i da u akciji nema nikakve politike i kaže da im podrška SDP-a kao jedine političke stranke nije posebno pomogla, no priznaje da cijene podršku Dragutina Lesara i njegovih "laburista", jer je u njemu, kako je objasnila, bez obzira na to što je otišao u političke vode "ostalo ono sindikalno", za razliku od saborskog zastupnika Borisa Kunsta. Njega je opisala kao osobu "koja iritira svakog pravog sindikalca, a onda i građane". Peticiju su samoinicijativno potpisali i neki od crkvenih predstavnika Izjavu predsjednika Ive Josipovića da neće potpisati peticiju jer mora ostati neutralan, Avberšek je prokomentirala riječima da su građani od njega očekivali veću odlučnost, a podršku crkvenih krugova smatra "problematičnom". Kaže da je i osobno pozvala crkvu da se uključi u akciju, jer bi to trebala učiniti obzirom na socijalnu orijentiranost, a tvrdi i da su neki od predstavnika crkve potpisali peticiju samoinicijativno, neovisno od odluke crkvenog vrha. Crvenokosa sindikalna liderica prepoznatljivog imidža, poznata kao jedna od onih koji su beskompromisno ušli u žestoki "fajt" sa Vladom u borbi za radnička prava, temperamentna i izravna osoba kojoj ipak ne odriču veliku dozu hrabrosti i uspješnosti u borbi koju vodi, priznaje da ima sindikalnu plaću od 12.500 kuna mjesečno. Kaže da im za sada nedostaje oko 18.5000 potpisa građana za raspisivanje referenduma, pa je ponovno pozvala sve građane da do srijede iziđu na trgove i potpišu peticiju, kako bi se osigurala "zlatna rezerva" potpisa u slučaju da neki od već prikupljenih ne bude važeći. Na pitanje što slijedi nakon prikupljenih potpisa Avberšek odgovara da će sljedeći potez biti sjesti za stol sa Vladom, a glavni će cilj biti sačuvati dostojanstvo radnika i načiniti Zakon o radu "koji će spriječiti da radnik sutra mora saginjati glavu pred poslodavcem". "Vlada ne cijeni sindikate, drži nas kao dekor..." Avberšek upozorava da su, suprotno tvrdjama Vlade, izdaci države za regrese, božićnice i darove za djecu od 650 milijuna kuna minorni izdatak iz proračuna u odnosu na sve ostale troškove, te tvrdi da Vlada ne bi odustala od najavljenih izmjena ZOR-a čak i ako bi sindikati pristali na odricanje od tih prava. Ocijenila je i da je "nizbrdica" za hrvatske radnike pokrenuta onoga trena kad je Hrvatska udruga poslodavaca krenula kreirati okvire pravičnosti u radničkim pravima. Tvrdi i da Vlada nimalo ne cijeni sindikate i da ih drži kao svojevrsni "dekor" kako bi prema vani pokazala svoju demokratičnost, no upozorava da su ovu akciju zapravo pokrenuli građani, koji su motivirali sindikate da se ujedine, umjesto dosadašnjih razjedinjenih alkcija. "Vlada se boji jer vidi da iza sindikata stoji veliki broj ogorčenih građana. I trebaju se bojati... Jer građani sada poručuju da je dosta!" kaže Avberšek. Odluku ministra Milinovića o spajanju zdravstvenih ustanova smatra beskorisnom, jer se za nju nije konzultirala struka niti prikupilo mišljenje zdravstvenih djelatnika, zbog čega očekuje još jednu, šestu po redu reformu. Gorući problem u zdravstvu, upozorila je, su "red, rad i odgovornost", a sve to, kako tvrdi, niti jedna od do sada provedenih reformi nije osigurala.

