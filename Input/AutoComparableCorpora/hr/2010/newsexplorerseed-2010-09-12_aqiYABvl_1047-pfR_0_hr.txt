Sjedinjene Države obilježile su devetu godišnjicu terorističkih napada Al-Qa'ide na New York i Washington, u kojima je 11. rujna 2001. ubijeno gotovo 3.000 ljudi. U 8 sati i 46 minuta po njujorškom vremenu, kad je prvi zrakoplov udario u Sjeverni toranj Svjetskog trgovinskog centra, minuta šutnje za gotovo 3000 poginulih. Na svečanosti su se okupile tisuće članova obitelji mnogih od 2.752 žrtve napada, noseći njihove fotografije, bacajući cvijeće u spomen fontanu i čitajući imena svih žrtava. Uz gradske i regionalne dužnosnike, na komemoraciji u New Yorku sudjelovao je potpredsjednik SAD-a Joe Biden. Predsjednik Barack Obama odao je počast žrtvama 11. rujna na skupu kod Pentagona, u predgrađu Washingtona, gdje spomenik s 184 metalne klupe i stabla podsjeća na isti broj poginulih u udaru otetog putničkog zrakoplova u zgradu američkog ministarstva obrane. Mi nikada nećemo zaboraviti slike nestajanja zrakoplova u zgradama ili fotografije koje su ostavili rođaci nestalih. I dok je devet godina došlo i prošlo od toga rujanskog jutra, protok vremena nikada neće umanjiti bol i gubitak zauvijek utisnut u svijesti našega naroda, poručio je Obama. U republikanskom odgovoru na Obamin prigodni govor, čelnik manjine u Predstavničkom domu Kongresa John Boehner objavio je priopćenje u kojem pored sjećanja na žrtve, poziva na nacionalnu budnost i nastavak borbe protiv ekstremizma i terorizma. Budući da su teroristi pokazali sposobnost prilagođavanja, sada više nego ikada, kao građani i domoljubi, mi moramo ostati budni u našim naporima da se suočimo i porazimo terorističke prijetnje, rekao je Boehner. Prva dama Michelle Obama i bivša prva dama Laura Bush govorile su na komemoraciji u Shanksvilleu, u Pennysilvaniji, održanoj u spomen na 40 putnika i članova posade koji su poginuli, kada se četvrti oteti zrakoplov srušio u polju. U Afganistanu američki vojnici i osoblje baze u Bagramu održali su memorijalnu utrku dugu 9,11 kilometara. Što se događalo 11. rujna 2001. Obama je proglasio 11. rujna Nacionalnim danom sjećanja i služenja zajednici. Vladina organizacija za volontiranje u zajednici United We Serve, dala je građanima više preporuka za subotu - od organiziranja vožnje učenika do knjižnica, osnivanja ekipa za dnevne šetnje, prikupljanja rabljene odjeće i obuće za pomoć siromašnima, sakupljanja viškova svježih namirnica s farmi, vrtova, trgovina i restorana, te priprema zajednice za prirodne katastrofe. Blog Mirjane Rakić: Devet godina poslije Poglavar Islamske zajednice u BiH Mustafa Cerić uputio je pismo otpravniku poslova američkog veleposlanstva u BiH Jonathanu Mooreu. Želim da znate da muslimani Bošnjaci, koji su me ovlastili da govorim u njihovo ime, oštro i nedvosmisleno osuđuju svaku vrstu nasilja i terora, posebno ako ga netko čini u ime vjere ili politike mržnje. Molim vas da obiteljima i prijateljima nedužno nastradalih prenesete naše iskreno suosjećanje s njihovim bolom i patnjom dok obilježavaju sjećanje na tragični događaj od 11. rujna koji je potresao cijeli svijet, navodi se u pismu reisa Cerića. I kao što američki narod pokazuje suosjećanje s našim bolnim sjećanjem na 11. srpnja u Srebrenici, mi smo danas s američkim narodom u njegovu tužnom sjećanju na 11. rujna, napisao je Cerić i izrazio nadu da se više nikada i nikomu ne ponovi 11. rujna. Njegovo mišljenje ne dijele talibani koji su se oglasili propćenjem u povodu današnje godišnjice napada. Sjedinjene Države izgubile su sve izglede za uspostavljanje mira u Afganistanu i jedino rješenje koje im preostaje je bezuvjetno se povući. Nemaju pravo nametati ni uvjete ni preduvjete za svoje povlačenje iz Afganistana, najprije zato što su okupirali zemlju na ilegalan način, a zatim jer su poraženi, stoji u priopćenju. Ovogodišnju obljetnicu tragedije koja je obilježila početak 21. stoljeća za Ameriku i svijet, te uvukla SAD u ratove u Afganistanu i Iraku, obilježavaju kontroverze oko planova izgradnje islamskog kulturnog centra i džamije u blizini Ground Zero-a te oko plana pastora Terryja Jonesa s Floride, koji je najavio, pa suspendirao spaljivanje Kur'ana.

