19/11/2010 Atina se u četvrtak obavezala da će obaviti dodatne zahvate kako bi ispunila ciljeve dogovorene s EU i MMF-om. (Bloomberg, The Irish Times - 19/11/10; Reuters, AP, AFP, FT, The Wall Street Journal, BBC, ANA-MPA - 18/11/10) Grčka vlada planira smanjiti svoj budžet za 2011. godinu za još 5 milijardi eura. [Reuters] Grčka je u četvrtak (18. novembra) objelodanila završni nacrt svog budžeta za 2011, obavezavši se na daljnje mjere štednje kako bi ispunila uslove kredita za finansijski spas od 110 milijardi eura od MMF-a i EU. Potreba za dodatnim rezovima u državnoj potrošnji proistekla je nakon što je revizija javnog deficita zemlje za 2009. od strane Eurostata, statističkog ureda EU, u ponedjeljak pokazala da se on nalazi na nivou od 15,4% BDP-a, a ne 13,6%, kako se ranije mislilo. To je "izmijenilo startnu poziciju", izjavio je na sastanku kabineta u četvrtak premijer George Papandreou. U okviru prvog nacrta budžeta za 2011, sačinjenog prošlog mjeseca, Grčka je planirala iduće godine smanjiti svoj budžetski deficit za 2,2 milijarde eura. Međutim, nove cifre objavljene ove sedmice primorale su je da razmotri veća kresanja potrebna kako bi ona ispunila svoje obaveze prema EU i MMF-u. Iz ministarstva finansija saopćeno je da je cilj da se budžetski jaz suzi za 5 milijardi eura, tako da on u 2011. dostigne 17 milijardi eura, to jest 7,4% BDP-a. U sklopu sporazuma o finansijskom spašavanju, javni deficit zemlje za 2010. trebao je biti na nivou od nekih 8% BDP-a. Cifre objavljene u četvrtak su međutim pokazale kako se očekuje da će on biti mnogo veći, s predviđanjima na nivou od 9,4% BDP-a. Kako bi se ispunili ciljevi za 2011. dogovoreni s EU i MMF-om, vladajuća grčka stranka PASOK planira podići stopu PDV-a sa 11 na 13%, srezati potrošnju vlade, zdravstvenog sektora i odbrane, kao i uvesti zamrzavanje nominalnih penzija. Ona također obećava da će značajno smanjiti operativne i troškove plaća komunalnih poduzeća-gubitaša, te intenzivirati borbu protiv neplaćanja poreza. "Ovo je težak budžet koji se nastavlja na kursu iz prethodne godine, kojim se nastavlja napor nakon što zemlja više nije mogla uzimati zajmove na tržištu, kojim se želi zadržati broj radnih mjesta i rast," izjavio je ministar finansija George Papaconstantinou. Prema završnom nacrtu budžeta za narednu godinu, predviđa se da će se obim ekonomije u 2010. smanjiti za 4,2%, a u 2011. za 3%, a ne za 2,6%, koliko je projicirano prošlog mjeseca. Prema nacionalnoj grčkoj novinskoj agenciji ANA-MPA, očekivanja vlade su da će zemlja ostvariti pozitivan rast od 1,1% BDP-a u 2012, te 2,1% BDP-a u narednoj godini. Cifre u tom nacrtu budžeta također govore kako se očekuje da će nezaposlenost porasti sa 12,1% ove godine na 14,6% u 2011, a Papaconstantinou je u četvrtak priznao da će vlada, iako joj to nije bio cilj, možda morati kresati broj radnih mjesta u javnom sektoru. "Kako biste smanjili deficit u državnom poduzeću, morate ili povećati prihode ili smanjiti troškove," izjavio je on, kako navodi AP. "Mi ne počinjemo s planovima za kresanje radnih mjesta, ali će svako javno poduzeće biti razmatrano zavisno od slučaja." U nastojanju da se povećaju prihodi iz turizma, ključnog sektora grčke ekonomije, vlada je odlučila skoro prepoloviti stopu PDV-a na turističke usluge, sa aktuelnih 11% na 6,5%. Povezani članci Loading "Mi još uvijek nismo dobili bitku, ali sad smo u boljoj poziciji da možemo rješavati stvarne probleme ... rastrošnu državu, problematična državna poduzeća i neplaćanje poreza," izjavio je Papaconstantinou, kako navodi Reuters, na novinskoj konferenciji nakon podnošenja budžeta u parlament. On je izjavio da bi kasnije u toku mjeseca mogle biti najavljene konkretne mjere za suzbijanje neplaćanja poreza. Budžet zemlje za 2011. bit će stavljen na završno glasanje u parlamentu 22. decembra, i očekuje se da će on biti usvojen bez teškoća, jer PASOK uživa komotnu većinu u tom zakonodavnom tijelu. U međuvremenu, radnici iz privatnog sektora planiraju opći 24-satni štrajk pred to glasanje, u znak protesta zbog planiranih mjera štednje, a vjerovatno će im se pridružiti i zaposlenici iz javnog sektora, kako kaže Reuters. "Naši strahovi su potvrđeni," izjavio je u jednom saopćenju, kako navodi ta novinska agencija, Yannis Panagopoulos, čelnik sindikata u privatnom sektoru GSEE. Ovaj sadržaj je naručen za SETimes.com. Loading Glasanje Loading Your email has been sent.

