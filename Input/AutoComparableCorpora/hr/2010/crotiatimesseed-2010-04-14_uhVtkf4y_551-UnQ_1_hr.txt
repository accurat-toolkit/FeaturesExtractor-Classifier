David Mihoci Izložba fotografija 13. travnja – 2. svibnja 2010. U utorak 13. travnja u 19h u kinu Europa, otvara se druga izložba u sklopu programa PUNI KRUG, na kojoj će se predstaviti mladi fotograf Davida Mihoci. Izložbu možete razgledati do 2. svibnja 2010. Dvadesetšestogodišnji fotograf David Mihoci, rodom iz Čakovca, trenutačno živi u Zagrebu, gdje studira na Akademiji dramskih umjetnosti na smjeru fotografije i kinematografije. Pored 50-ak skupnih izložbi, dosad je realizirao i četiri samostalne od kojih se mogu istaknuti izložbe u Muzeju grada Bjelovara i nekadašnjoj galeriji Badrov iz Zagreba. Njegov opus karakteriziraju detalji uličnog života, jaki portreti te brojne socijalne teme iz svakodnevnice snimljene u crno bijeloj tehnici, dok naglasak uvijek stavlja na realističnost situacije. Član je nekoliko udruga za promicanje fotografske umjetnosti, a svoja djela redovno objavljuje i u znanstvenim i lifestyle časopisima te novinskim izdanjima. U sklopu njegove pete samostalne izložbe prikazat će se dvadesetak crno-bijelih fotografija koje će biti izložene u predvorju i na prvom katu kina Europa. Samostalne fotografske izložbe: 2008- Muzej grada Bjelovara, Bjelovar 2008- Galerija Badrov, Zagreb 2006- Galerija Scheier, Čakovec 2006- Galerija Ciraki, Požega Publikacije: Livingstone, PhotoFR, Playboy, DigitalPhoto Magazine, Fotomag Magazine, GloriaGlam, Bulb Magazine, Entomologia Croatica, Natura Croatica, CNHM Zagreb, Jutarnji list, Večernji list, 24sata, Glas Istre, Novi list, ShowBizz Magazine, Međimurje, Međimurske novine, Metro, Regionalni tjednik, StoryMag, nekoliko znanstvenih knjiga i kataloga, CNHM i mnogi drugi. Nagrade: DigitalFoto Magazin: ‘Ulični život’; Fotomag Magazin – najbolja fotografija; 2. internacionalni foto festival Foto exTempore; DigitalFoto Magazin: ‘Portreti’, 3. internacionalni foto festival Foto exTempore, Maven Arts, Adesdesign, Webthrower, Coolwebsites, USWA, Internet Vibes, Newwebpick, itd. ZAOKRUŽENA POTPORA HRVATSKIM FOTOGRAFIMA U ožujku 2010. fotografski časopis BLUR magazine je u suradnji s kinom Europa pokrenuo program PUNI KRUG kroz koji se odabranim hrvatskim fotografima omogućuje samostalna izložba u centru Zagreba bez ikakvih troškova. Cilj projekta jest prezentirati hrvatske fotografe, koji se ističu po svom kvalitetnom radu, ali su nedovoljno predstavljeni u javnosti te na ovaj način podržati lokalnu fotografsku scenu. PUNI KRUG će, dakle, pružiti zaokruženu potporu odabranim hrvatskim fotografima: od besplatnog izložbenog prostora na atraktivnoj lokaciji, do potpunog pokrivanja troškova printanja, kaširanja, prijevoza i postavljanja fotografija, ali, dakako, i medijske podrške koja je iznimno bitna kako bi se krug uistinu do kraja zatvorio. Projekt je realiziran uz velikodušnu podršku BLURovih partnera i pokrovitelja. Kino Europa ustupilo je izložbeni prostor, Prizma d.o.o., distributer foto opreme, podmirit će cjelokupne troškove ispisa fotografija po specijalnim cijenama koje je omogućio studio za tisak Borovac&Bence, također zadužen i za postavljanje izložbe. Medijski partneri PlanB i web portal Fotografija.hr će svaki mjesec predstavljati odabrane autore, a pored njih, projekt podržavaju i Radio 101, Transmeet.TV te specijalizirani fotografski časopisi poput Fotomaga, ReFotoa i DigitalFotoa. BLUR magazine, specijalizirani časopis za umjetničku fotografiju, će samostalno izabirati i direktno kontaktirati autore za program PUNI KRUG. Tagged David Mihoci, Puni krug

