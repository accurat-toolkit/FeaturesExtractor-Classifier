Unatoč nesretnoj pogibiji sanjkaša iz Gruzije, nepovoljnim vremenskim prilikama, prosvjedima, te velikoj tehničkoj grešci na otvaranju, odluka Međunarodnog olimpijskog odbora da XXI. zimske olimpijske igre dodijeli Vancouveru bila je ispravna. Jer, u Kanadi ima dovoljno novca da sve bude na najvišem nivou i da svijet bude fasciniran još jednim vrhunskim sportskim događajem. Uostalom, Olimpijske igre su oduvijek bile praznik sporta, ljubavi i tolerancije, što je već samo po sebi dovoljno za dobar osjećaj. A to se i ovdje i te kako vidi. Lijepo je ovih dana biti dio te atmosfere. Većina podržava Igre. Dio je inertan, prati samo preko televizije. U velikom broju građani Vancouvera i ostali Kanađani koji su došli u grad nose odjeću s natpisom Canada ili javorovim listom, sve je puno zastava, balkoni, automobili, čak su i gradske autobuse ukrasili popularnom parolom „Go Canada go!“ Ipak, iza kulisa stvari ne stoje baš savršeno. Ove Igre će grad Vancouver s okolnim naseljima, državu British Columbiju te Kanadu ukupno koštati oko 6 milijardi dolara, od čega je jedna milijarda potrošena na osiguranje. Ako uzmemo u obzir 5500 sportaša i pratećeg osoblja, 10.000 medijskih djelatnika, 25.000 volontera te oko 250.000 turista, dolazimo do činjenice da će svaka od tih osoba organizatore koštati oko 3500 dolara. Kao i većina dosadašnijh Olimpijskih igara, i ove će donijeti financijski gubitak, a organizatori to opet neće priznati, već će uporno naglašavati vrijednosti koje ostaju - poput borilišta, infrastrukture te promocije grada i države. Stoga ne čude brojni legalni i nelegalni prosvjedi (unatoč tomu točne brojke prosvjednika nemoguće je naći u ovdašnjim medijima) i nezainteresiranost određenog broja građana Vancouvera. Jer, dok se iz njihovih džepova plaćalo za Igre, s druge strane se rezalo na zdravstvu i socijali. Multikulturalna tolerancija Ipak, Tu su i tzv. First nations, da pojednostavnimo – Indijanci. Cijele ZOI su u znaku četiri naroda koji u skladu s prirodom oduvijek žive na ovom području, pa je tužno gledati uporno ispričavanje (bijelih) Kanađana za osvajanje teritorija i nametanje svog načina života. Upravo je otvaranje, kao najveći spaktakl, to najbolje pokazalo. Najavljeni kao najveća vrijednost ovih Igara, Indijanci su na otvorenoj sceni smijehom, pjesmom i plesom trebali prihvatiti ponuđeno. Čini se da ipak nisu jer, kako kažu, Igre su svojom infrastrukturom i još većim zanimanjem za zemljište dodatno prodrle u njihova netaknuta područja. Uzalud dvojezični natpisi na njihovim teritorijima. Zemlja je osvojena. Upravo su golema prostranstva i lijepa priroda bogata resursima najveće vrijednosti Kanade koje su je doveli u sam vrh zemalja u kojima je danas najbolje živjeti. Vrlo važna je, čak i ključna, multikulturalna tolerancija. Za razliku od SAD-a, u Kanadi se brojni Azijci, Pakistanci i Indijci ne getoiziraju, već se odmah po dolasku integriraju u društvo, ukratko, nauče pravila. Ovdje se ne može dogoditi da uđete u meksički ili kineski restoran, a da osoblje ne zna engleski, što je u Texasu ili Kaliforniji vrlo česta i kritike vrijedna pojava. I Vancouver ima svoj China Town, no on nije tipičnog izgleda kao npr. u New Yorku li San Franciscu. U Richmondu, južnom predgrađu, živi najveća kineska zajednica u Sjevernoj Americi. Iznimka je Quebec, francuski dio Kanade na istoku, u kojem integracija imigranata ide nešto teže jer ih tamošnji Francuzi u startu smatraju manje vrijednima te se boje da će „onečistiti“ njihov Quebec. Iako, čini se da i tamo stvari idu nabolje, posljednjih nekoliko godina Francuzi više ne spominju odcjepljenje (Quebec je jedina država koja nije potpisala kanadski ustav iz 1992.), iako, uz referendum, na njega imaju pravo. Valjda su shvatili da bi ostali izolirani, što bi za rezultat imalo gospodarsku propast. Vancouver sa svojim predgrađima broji oko dva milijuna stanovnika, a cijela Bitish Columbija četiri. Ovaj grad na prvi pogled ništa ne proizvodi. Nema industrije u klasičnom smislu, ali tu su luka, dva sveučilišta, trgovina, turizam, središte filmske umjetnosti... Najveće vrijednosti nalaze se izvan grada, a to su rudnici i šume. Sve to, uz niz zakona i pravila kojih se svi (s)lijepo drže, omogućuje lagodan život u čistom okruženju, bez strke i stresa. Možda i najvažnija stvar u Kanadi, a na koju bismo se morali ugledati, jest „zatvoreni krug domoljublja“. Ako volite svoju zemlju, nećete se služiti mitom i korupcijom ili izbjeći plaćanje poreza. Jer, na kraju će vam se sve vratiti, a život će biti još ljepši...(nastavlja se) Kao kod kuće Jakna s natpisom Croatia i hrvatskim grbom pravi je magnet za ljude našeg podrijetla, ali i sve ostale znatiželjnike te one koji su čuli za Hrvatsku ili su bili u Lijepoj našoj. Svakodnevna pojava je presretanje na ulici uz pitanje: „Mogu li se fotografirati s vama? Znate, moji roditelji su Hrvati pa će biti sretni kada nas vide na slici.“ I ostali Kanađani prepoznaju crveno-bijele „kockice“, a mnogi znaju i za Split. „Nice country“, kažu. I pitaju kakav je život kod nas. Odgovoriti im nije jednostavno, ali uljepšavati stvari nema potrebe. Naš novinar s kanadskim Sikhom Može i na crno Iako su MOO i lokalne vlasti najavili najstrožu borbu protiv krivotvorenja i preprodaje ulaznica, šverceri nemaju straha. Na dva metra od policije, s natpisom na grudima, viču da kupuju karte. Naravno, ne za sebe, već za kasniju preprodaju. Tako npr. brzo klizanje koje je inače 50, ispred dvorane kod preprodavača iznosi 300 dolara. Oko 500 dolara su karte za utakmice prve faze hokejaškog turnira, mada su oni sretnici koji su ih se domogli putem lutrije platili 140. U agenciji za prodaju ulaznica za sve događaje (tzv. Ticketing office) legalno možete kupiti karte, ako ih je još ostalo. Tako se finale hokeja ili klizanja kreće i do 5000 dolara. Dio te zarade će, naravno, uzeti i organizatori. Vremenske (ne)prilike Klima se, očito, mijenja i u Kanadi. Prvih pet dana Igara vladalo je tipično jesensko vrijeme. Kiša u gradu, a snijeg u planini karakteristični su za studeni, dok je u veljači inače uglavnom sunce, a planine obiluju snijegom koji se zahvaljujući niskim temperaturama dobro drži. Ipak, uz odgađanje skijaških natjecanja više-manje sve protječe u redu jer organizatori nisu štedjeli novca kako bi omogućili da se ZOI odvijaju bez većih teškoća. Zanimljivosti... Ovdje svatko čisti ispred svoje kuće pa čišćenje ulica ne postoji. Voda se pije iz slavine jer dolazi s planine, ukusna je i hladna. Metro (tzv. SkyTrain) je najveći sustav gradskog prijevoza u svijetu kojeg ne voze ljudi, već vlakovima upravljaju računala. Na svaku cijenu morate u većini slučajeva dodati 12 posto poreza, a napojnice su, kao i u SAD-u, obavezne. Vrtić za jedno dijete košta 1000 kanadskih dolara mjesečno (1 dolar je oko 5 kuna) pa ako imate dvoje djece, više se isplati legalno uzeti Filipinku za 1600, a još vam i očisti kuću. Mobitel plaća i onaj koji zove i onaj koji prima poziv, a isto vrijedi i za SMS. S druge strane, pozivi s kućnog telefona su besplatni na svaki lokalni broj, bilo mobilni, bilo fiksni.

