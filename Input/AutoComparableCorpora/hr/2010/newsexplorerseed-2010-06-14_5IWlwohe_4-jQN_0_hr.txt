Ovakvu tvrdnju potkrijepili su činjenicom da je Općinsko vijeće Stolac na ovaj način realizovalo u martu 2010. donesenu odluku o izgradnji spomenika hrvatskim vojnicima u užoj čaršijskoj jezgri, a u neposrednoj blizini nacionalnog spomenika BiH - Čaršijske džamije sa čaršijom. "Izgradnja spomenika upravo pripadnicima jedinica koje su opljačkale i doslovno do zemlje spalile grad Stolac, ubijajući, mučeći i ponižavajući pritom stolačke Bošnjake, predstavlja očit primjer veličanja zločina i njegovog predstavljanja kao hvale vrijednog pothvata na koji se očito, po logici fašisoidnih upravitelja Stoca, trebaju ugledati i buduće generacije", navedeno je u njihovom saopštenju. Lokacija izgradnje je, smatra Forum mladih, također ciljano odabrana radi ponižavanja većinskog bošnjačkog stanovništva koje naseljava užu gradsku jezgru, ali i svih drugih građana koji vjeruju u ljudsko pravo na dostojanstvo. "Arhitektonski kompleks stolačke čaršije, zajedno sa Čaršijskom džamijom kao njenim centralnim simbolom, bio je sravnjen sa zemljom, a dokazi o postojanju istog uklonjeni u toku ljeta 1993. godine. Ovi i drugi zločini protiv Stoca i njegovih građana detaljno su opisani u optužnici Međunarodnog suda za ratne zločine u Haagu protiv Jadranka Prlića i drugih” navode iz ovoga Foruma. I Kantonalno vijeće Stranke za BiH Mostar osudilo je otkrivanje spomenika poginulim pripadnicima HVO-a, naglasivši kako nemaju ništa protiv podizanja spomenika poginulim braniteljima, ali da to mora biti urađeno na legalan način i na prikladnom mjestu. U ovoj stranci dalje navode, da pored toga što je spomenik podignut neposredno uz džamiju, nevjerojatna je činjenica da je načelnik Stoca Stjepan Bošković prilikom ceremonije otkrivanja spomenika kazao kako ga u ovaj nakani nije mogla zaustaviti ni Federalna inspekcija, što znači da za njega inspekcijske zabrane države u kojoj živi ne znače ništa. Iz Stranke za BiH ističu i kako spomenik pripadnicima HVO-a nije u skladu s regulacijskim planom Općine Stolac. Forum mladih, također smatra skandaloznim i to, što su u čitavom događaju učestvovali uniformisani pripadnici regularnih jedinica Oružanih snaga Bosne i Hercegovine. Naime, bh. vojnici prilikom otkrivanja spomenika poginulim pripadnicima HVO-a u Stocu postrojeni su uz intoniranje himne Republike Hrvatske. Skandal je još veći ako se uzme u obzir da nikako nije intonirana himna BiH i da su se od ovog čina ogradili svi koji su trebali biti odgovorni. Stoga, članovi Foruma mladih zahtijevaju da se pod hitno otkrije i davanjem otkaza kazni osoba koja je naredila učešće uniformisanih pripadnika legalnih jedinica OSBiH na skupu održanom pod, kako su naglasili, desetinama zabranjenih paradržavnih, secesionističkih, zločinačkih obilježja - zastava tzv. Hrvatske republike Herceg- Bosne.

