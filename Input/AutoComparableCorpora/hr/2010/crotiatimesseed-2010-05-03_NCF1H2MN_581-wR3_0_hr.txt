Najrazvedeniji dio hrvatske obale Jadranskog mora pripada Šibensko-kninskoj županiji. Upravo je ta razvedenost jedan od glavnih aduta šibenskog područja, razlog zbog kojeg se gosti vraćaju svake godine iznova. Sunčana obala šibenskog područja je poznata po uglavnom kamenitim i šljunčanim plažama, iako se i za ljubitelje pješčanih plaža može pronaći po koji kutak. PLAŽE OTOKA MURTERA Po svojim plažama je posebno poznat otok Murter, među kojima posebno mjesto zauzimaju Murter: Slanica, Čigrađa, Luke; Betina: Zdrače, Plitka Vala, Kosirina; Jezera: kamp Lovišća, mjesna plaža Kućina; Tisno: Jazina, kamp Rastovac, Hostin, ... Plaža Slanica u istoimenom naselju Murter na otoku Murteru, posebno interesantna ljubiteljima picigina (igre s loptom) zbog svog plićaka, je djelomično pješčana i djelomično stjenovita plaža. Spada u kategoriju najpoznatijih plaža u cijeloj Dalmaciji. Plaža je pogodna za djecu, a na njoj se nalazi i nekoliko ugostiteljskih objekata za jelo i piće, sanitarni čvor i tuš. Bogata je dodatnim sadržajima poput tobogana, odbojke na pijesku, tenisa, trampolina,... Plaža Čigrađa, smještena također u naselju Murter je također pješčana i stjenovita. Pogodna je za djecu. Na njoj se nalaze ugostiteljski objekti – restoran „Čigrađa" i beach-bar „Lantana". Plaža Luke je gradska plaža naselja Murter, djelomično šljunčana i djelomično pješčana. Blokovi za sunčanje su napravljeni od betona. Pogodna je za djecu i starije osobe. Opremljena je tuševima, a u blizini se nalaze i supermarket i caffe-bar. Plaža Zdrače je gradska plaža naselja Betina, također je djelomično pješčana i šljunčana. Blokovi za sunčanje su napravljeni od betona, a opremljena je tuševima i caffe-barom. Plaža Plitka Vala se nalazi u blizini Betine, te je djelomično šljunčana, djelomično pješčana, a djelomično stjenovita. Pogodna je za djecu. U njenoj blizini se nalazi i auto-kamp, a opremljena je restoranom i caffe-barom. Plaža Kosirina također se nalazi u blizini Betine, te je djelomično pješčana, djelomično šljunčana i djelomično stjenovita. U uvali se nalazi i auto-kamp, a opremljena je ugostiteljskim objektima za piće i jelo. Pogodna je za djecu i ljubitelje ronjenja. Plaža „Lovišća" je šljunčana plaža, koja se nalazi unutar istoimenog kampa smještenog u blizini Jezera. Opremljena je restoranom i caffe-barom, te nudi brojne popratne sadržaje poput pedalina, tenisa, mini golfa, ... Plaža Jazina je šljunčana plaža smještena u naselju Tisno na otoku Murteru. Blokovi za sunčanje su izrađeni od betona. U njenoj blizini se nalazi i auto-kamp. Opremljena je tuševima, te nudi brojne dodatne sadržaje poput sandolina, tenisa... PLAŽA LOLIĆ – NOSITELJ „PLAVE ZASTAVE" Blizu otoka Murtera, na kopnu, smjestilo se turističko naselje Pirovac, poznato po svojoj glavnoj plaži Lolić, višegodišnjem nositelju međunarodnog priznanja čistoće „Plava zastava". Plaža Lolić je šljunčana plaža dostupna pješačkom zonom sa zabranom prometa tijekom cijelog ljeta. Plaža je prikladna za hendikepirane osobe, te je opremljena spasiocima, tuševima, kabinama za presvlačenje, kao i dodatnim sadržajima poput ugostiteljskih objekata, sportskih sadržaja i slično. Plaža ima dva informacijska pulta, gdje je moguće dobiti sve dodatne informacije. Osim plaže Lolić, poznatije plaže u Pirovcu su i plaža Starine i plaža hotela „Miran". TRIBUNJSKE PLAŽE U naselju Tribunj postoje dvije plaže – Zamalin i Sinje more. Plaža Zamalin je najpopularnija plaža u Tribunju, koja ne samo ljeti, već i zimi predstavlja omiljeno okupljalište stanovnika Tribunja. To je šljunčana plaža sa betonskim blokovima za sunčanje. Okružuje je borova šuma, a u njenoj neposrednoj blizini se nalaze brojni ugostiteljski objekti, supermarket, slastičarne, parking, ... Plaža Sinje more je pogodna za djecu. Opremljena je sadržajima za djecu, a sam pristup moru je pjeskovit. U blizini se nalaze restorani i caffe-barovi. U blizini Tribunja, naselju Sovlje nalazi se i šljunčana plaža Sovlje, zaštićena od vjetra i pogodna za djecu. PLAŽE GRADA VODICA I OKOLICE PLAVA PLAŽA – NOSITELJ „PLAVE ZASTAVE" U Gradu Vodice možete birati da li ćete se kupati na pješčanoj, šljunčanoj, betonskoj ili stjenovitoj plaži, koje su okružene borovom šumom što stvara savršenu hladovinu. Najpopularnija plaža u Vodicama je Plava plaža – nositelj međunarodnog priznanja za čistoću mora „Plava zastava". To je uređena četiri kilometra duga šljunčana plaža, opremljena dodatnim sadržajima i ugostiteljskim objektima. Tijekom ljeta organizirane su škole ronjenja i jedrenja, a mogu se unajmiti i razni sportski rekviziti. S druge strane grada nalazi se šljunčana plaža Hangar, posebno omiljena među mladima, opremljena brojnim sportskim sadržajima, restoranima i caffe-barovima, koje rade do kasno u noć. U susjednom naselju Srima nalaze se također prekrasne plaže okružene borovom šumom, od kojih su neke smještene u samom naselju. Plaže su uglavnom šljunkovite i betonirane, međutim postoji i jedan mali pješčani dio. Naselje gleda prema otoku Prviću, poznatom po pješčanoj plaži u naselju Prvić Šepurine, posebno pogodnom za djecu. ŠIBENSKE GRADSKE PLAŽE BIJELA PLAŽA – NOSITELJ „PLAVE ZASTAVE" Plaža u naselju Jadrija je šljunčana plaža opremljena raznim dodatnim sadržajima, omiljeno ljetno okupljalište Šibenčana. Otprilike 6 km od samog gradskog centra Šibenika, u hotelskom naselju „Solaris" smjestila se Bijela plaža, nositelj međunarodnog priznanja za čistoću mora „Plava zastava". Plaža je duga oko 700 m, te je pogodna za djecu, neplivače i hendikepirane osobe. Prekrivena je pijeskom i finim šljunkom. Opremljena je brojnim dodatnim sadržajima, kao i tuševima, sanitarnim čvorovima, kabinama za presvlačenje, te spasiocima. U prigradskom naselju Brodarica nalazi se šljunčana plaža Rezalište, a na susjednom otočiću Krapnju se također nalaze šljunčane plaže pogodne za djecu i ljubitelje športskih aktivnosti. Nekoliko kilometara južnije od Brodarice, u naselju Žaborić naći ćete prekrasne šljunčane i pješčane plaže, posebno omiljene kod mlađe populacije Šibenčana. Grebaštica nudi svojim gostima šljunčane plaže, pogodne za djecu, a među njima najpoznatije su Galešnica, Banovci, Jakovljevići, dok je plaža u naselju Šparadići u blizini Grebaštice također pogodna za obiteljski odmor. PLAŽE JUŽNOG DIJELA REGIJE Turističko naselje Primošten na jugu regije poznato je po predivnim šljunčanim plažama Mala Raduča, Velika Raduča, mjesnoj plaži Porat, Popožo, Adriatic,... Plaže na poluotoku Raduča su posebno pogodne za djecu, okružene su borovom šumom, te su opremljene brojnim dodatnim sadržajima. U naselju Rogoznica se nalaze brojne šljunčane, betonske i kamenite plaže, među kojima su najpoznatije Lozica, Stupin, Šepurine,... POSEBNOST ŠIBENSKOG PODRUČJA Posebne pogodnosti šibenskog područja su brojne skrovite uvale i osamljene plaže, koje možete lako pronaći istražujući samo područje. Vjerujemo da će to biti i jedan od razloga Vašeg ponovnog dolaska!

