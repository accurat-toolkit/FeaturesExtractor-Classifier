UNATOČ prosvjedima oporbe, sukobima s policijom i dimnim bombama u parlamentu ukrajinski je parlament danas ratificirao kontroverzni sporazum s Rusijom o 25-godišnjem produženju najma baze ruske crnomorske flote na poluotoku Krimu, na jugu Ukrajine, koji je istjecao 2017. godine, javljaju agencije. Rasprava o ratifikaciji u ruskom i ukrajinskom parlamentu počela je istodobno. I dok je u ruskoj Dumi sve prošlo glatko, u ukrajinskoj je Radi vladao pravi kaos. Tijekom rasprave, koja je započela tučnjavom zastupnika, bačena je dimna bomba, a oporbeni zastupnici bacali su jaja na predsjednika parlamenta Vladimira Litvina koji unatoč tome nije prekinuo sjednicu. Litvina su od napada jajima morali zaštiti kišobranima. POGLEDAJTE GALERIJU! Ispred zgrade parlamenta u Kijevu okupljeni prosvjednici, pobornici i protivnici sporazuma, sukobili su se s policijom. Ukrajinska oporba, koja smatra sporazum "činom izdaje", prijetila je da će prekinuti ratifikaciju jer smatra da bilo kakvo produljenje ruske vojne nazočnosti u zemlji zahtijeva promjene ustava i referendum. No, Ustavni je sud odlučio da je kontroverzni sporazum s Moskvom u skladu s ukrajinskim ustavom. Predsjednici Rusije i Ukrajine, Dmitrij Medvedev i Viktor Janukovič, prošlog su tjedna potpisali sporazum o ostanku ruske crnomorske flote u bazi u ukrajinskoj luci Sevastopolju do 2042. Ukrajina će zauzvrat dobiti popust od 30 posto na ruski prirodni plin.

