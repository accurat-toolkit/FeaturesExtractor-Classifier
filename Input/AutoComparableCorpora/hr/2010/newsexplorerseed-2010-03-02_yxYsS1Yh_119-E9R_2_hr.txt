Zločinac Mladić još čeka na ‘ispostavljanje’ računa za zločin u Srebrenici / Joško Ponoš / CROPIX Dok službeno Sarajevo inzistira da haaški arhiv nakon zatvaranja Tribunala dođe u glavni grad BiH, Srbija i Hrvatska drže kako ta građa treba ostati u Haagu PIŠE ZDRAVKA SOLDIĆ-ARAR Početak dvodnevne Međunarodne konferencije o nasljeđu Haaškog tribunala, koja se održava u Haagu i čiji je moderator glavni tužitelj Serge Brammertz, zasjenio je istodobnu pretragu kuće najtraženijega ratnog zločinca Ratka Mladića. Dok mediji uvelike spekuliraju o količini novca pronađenog u njegovoj kući u beogradskome naselju Banovo brdo, u Haagu se raspravlja o lokaciji na kojoj će se smjestiti kompletna arhivska građa proistekla iz rada ovog tribunala za bivšu Jugoslaviju, kada se Tribunal zatvori. Službeni stav Bosne i Hercegovine na ovoj konferenciji prenio je glavni državni tužitelj Milorad Barašin koji se založio za smještanje haaške arhivske građe u BiH, argumentirajući taj prijedlog stavom da se “upravo u BiH dogodio najveći broj zločina pa je najlogičnije da se dokumentacija o tim zločinima arhivira u BiH”. Srpski tužitelj za ratne zločine Vladimir Vukčević prezentirao je stav Srbije “da arhiv Haaškog tribunala treba ostati u Haagu ili da bude smješten u neutralnoj državi i tako bude dostupan svima”. - Naš stav je da arhiv, u kojemu se čuva velik broj povjerljivih dokumenata koje su države bivše SFRJ dostavile Tribunalu, nikako ne ide u regiju - podcrtao je Vukčević. Ostavština Ministar pravosuđa Republike Hrvatske Ivan Šimonović mišljenja je da arhiv Haaškog tribunala treba ostati u Haagu i nakon okončanja rada Tribunala. Po završetku rada Haaškog tribunala, čiji se mandat bliži kraju, ostaje otvoreno niz pitanja, osim pitanja arhiva Tribunala, debatira se i o nadzoru nad izvršenjem zatvorskih kazni, programu zaštite svjedoka kao i o pitanju uvjetnog otpusta osuđenih za ratni zločin. Pod nasljeđem Međunarodnog suda, odnosno Haaškog tribunala, u širem kontekstu podrazumijeva se sve ono što će taj sud predati “nasljednicima” a sastoji se od zaključaka Tribunala sadržanih u presudama, spisa i arhiva, njegov doprinos razvoju međunarodnog prava, vladavini prava u bivšoj Jugoslaviji… Predsjednik Tribunala Patrick Robinson ustvrdio je na konferenciji da zemlje bivše Jugoslavije trebaju ne samo nastaviti posao ovog tribunala u svojim domaćim zakonodavstvima, nego i imati pun pristup svim javnim podacima suda kako bi ih mogli koristiti u budućnosti. Odlična ocjena Predsjednik Hrvatskoga helsinškog odbora Ivan Zvonimir Čičak na debati je ustvrdio, obraćajući se predstavnicima Tribunala, da taj sud nije uspio “probiti zid” prema narodima bivše Jugoslavije. - Devedeset posto naroda u bivšoj Jugoslaviji vas doživljava kao batinu, kao neprijatelja i nužno zlo koje se mora tolerirati - kazao je Čičak. Haaškoj konferenciji nazočni su i predstavnici udruženja žrtava rata u Bosni i Hercegovini. Njihov zahtjev je da Tribunal mora nastaviti s radom dok se ne procesuiraju najodgovorniji za ratni zločin, poput Ratka Mladića, te inzistiraju na smještanju arhivske građe u Sarajevu. - Jasno nam je zašto predstavnici Srbije ne žele da se haaški arhiv, nakon zatvaranja Tribunala, premjesti u Sarajevo. Jasno je da od nas žele sakriti brojne dokumente koji dokazuju genocid u Bosni i Hercegovini, kao i ulogu Srbije u tim zločinima. I u međupresudi Slobodanu Miloševiću Tužiteljstvo je dokazalo namjeru genocida u deset općina, a ne samo u Srebrenici. O ulozi Srbije u ratu u BiH svjedoče i dokumenti Glavnog štaba vojske Srbije, koji su Ratku Mladiću za etničko čišćenje dali ocjenu - odličan - kaže Bakira Basečić, predsjednica Udruženja “Žena-žrtva rata”. POZIV Uhitite Ratka Mladića Nazočnost konferenciji udruženja žrtava rata iskoristila su i za odvojeni sastanak s Brammertzom. Predsjednik Udruženja logoraša BiH Murat Tahirović za ‘Slobodnu’ ističe da im je Brammertz obećao da Srbija neće dobiti pozitivnu ocjenu o suradnji s Tribunalom u lipnju ako do tada ne isporuči Ratka Mladića. Činjenicu što su dobili pozitivnu ocjenu o suradnji koncem prošle godine Brammertz je argumentirao podrškom demokratskim snagama u Srbiji, stimulacijom za otvaranje europskog puta ako se uhite preostali ratni zločinci.

