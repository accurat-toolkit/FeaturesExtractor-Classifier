Prema podacima koje je Guardianu dostavio Dignitas, u toj kontroverznoj klinici u posljednjih 12 godina život je skončala 1041 osoba iz 29 zemalja svijeta. Najviše iz Njemačke i Velike Britanije, a pacijenti su uglavnom patili od neizlječivih bolesti praćenih velikom patnjom. Još 5989 osoba iz cijelog svijeta željelo bi završiti život u toj klinici, a među njima su i tri Hrvata te po jedna osoba iz Srbije i BiH. Jozo Dalić iz Generalnog konzulata RH u Zürichu za Jutarnji list je izjavio da se u zadnje četiri godine nitko od hrvatskih građana nije interesirao za kliniku Dignitas. Nije želio spekulirati o tome je li netko od Hrvata već okončao život u toj klinici. Udrugu i kliniku Dignitas utemeljio je 1998. godine u Zürichu Ludwig Minelli (77), bivši novinar i odvjetnik specijaliziran za ljudska prava. U Švicarskoj je ilegalna eutanazija, ali je potpomognuti suicid legalan još od 1941. godine. Osim toga, Švicarska je jedina zemlja u svijetu u kojoj je dopušteno "pomoći u umiranju" i stranim državljanima. Minelli, kojega zovu "Howard Hughes potpomognute smrt"”, česta je meta kritika i optužbi, a protiv njega jee bio pokrenut i sudski proces jer su djelatnici klinike asistirali u suicidu nekoliko oboljelih od Alzheimerove bolesti i shizofrenije, osoba koje nisu bile mentalno kompetentne da donesu odluku o okončanju svog života. Da bi neka osoba prekinula život u toj klinici, najprije mora postati član Dignitasa, što se godišnje plaća 55 eura. Potom Minelliju šalje svoju medicinsku dokumentaciju te pismo u kojemu objašnjava zašto je za nju život postao neizdrživ, te oko 2100 eura. Liječnici koji surađuju s Dignitasom razmatraju dokumentaciju i procjenjuju jesu li spremni prepisati fatalnu dozu lijeka koji će osobi omogućiti smrt. Ako daju "zeleno svjetlo", pacijent ugovara sastanak u sjedištu Dignitasa i plaća oko 720 eura za dva sastanka s liječnikom koji ponovno pregledava pacijentovu medicinsku dokumentaciju te prepisuje sredstvo za "slatku smrt". Pacijent zatim plaća još 2100 eura za dva djelatnika Dignitasa koji će organizirati asistirani suicid i biti svjedoci tog čina. Ukupno smrt u Dignitasu stoji oko 5000 eura. Uz pacijenta su u trenutku smrti liječnik i medicinska sestra koja mu pruža čašu vode s fatalnom dozom lijeka. Ponekad je nazočan i netko od članova obitelji. Kad se ustanovi smrt, liječnik nazove policiju i mrtvozornika, a zatim se tijelo prevozi u mrtvačnicu. Net.hr 27.02.2010.

