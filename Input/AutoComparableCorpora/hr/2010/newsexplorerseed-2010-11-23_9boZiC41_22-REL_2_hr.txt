Papa Benedikt XVI. je u subotu 20. studenog u bazilici Svetoga Petra predsjedao redovitom javnom konzistoriju za proglašenje novih kardinala. S nova 24 kardinala Kardinalski zbor ima 203 člana, od koji 121 ima pravo glasa. Papa je nove kardinale podsjetio da njihov položaj "posebnih i dragocjenih suradnika" Petrova nasljednika nije kruna "vlastite ambicije" nego čin poniznosti i služenja Kristu i Crkvi. Notama skladbe "Ti si Petar" srebrne su trube pratile ulazak pape Benedikta XVI. u baziliku Svetoga Petra, gdje su ga u dva polukruga oko glavnoga oltara čekali novoimenovani kardinali. Papu je u ime sviju pozdravio i zahvalio mu na kardinalskoj časti novi kardinal Angelo Amato. Među novoimenovanim kardinalima s pravom glasa su osmorica Talijana, po jedan iz Švicarske, Njemačke i Poljske, dvojica iz Sjedinjenih Američkih Država, dvojica iz Južne Amerike te četvorica iz Afrike i jedan iz Azije. Četvorica novoimenovanih kardinala – dvojica Talijana, jedan Nijemac i jedan Španjolac – nemaju pravo birati papu. Obraćajući se novoimenovanim kardinalima, Sveti je Otac rekao da ih s Papom veže "posebno zajedništvo i ljubav". Kardinalska je čast znak Kristove pastirske brižljivosti i njegove žrtve na križu. Osvrnuvši se na pročitani ulomak iz Evanđelja, u kojem Isus učenicima pojašnjava smisao prvenstva prema naumu Božjem, Papa je ustvrdio da je svaka crkvena služba odgovor na Božji poziv. Ona nikada nije plod osobnoga plana ili neke osobne ambicije, nego je uobličavanje vlastite volje prema volji Nebeskog Oca, po uzoru na Krista u Getsemanskom vrtu. Nitko nije gospodar u Crkvi, svi su pozvani, poslanici, zamilovani i vođeni božanskom milošću, istaknuo je Benedikt XVI. Komentirajući raspravu između apostola Jakova i Ivana o prvenstvu te zgražanje drugih apostola, rekao je da im Isus ogovara kako je pred Bogom prvi i velik onaj koji se ne ravna prema svjetovnoj logici, nego prema Božjoj koju je Krist posvjedočio. Mjerilo veličine i prvenstva u Božjim očima nije vlast, nego služenje; služenje je temeljni zakon učenika i kršćanske zajednice, ono nam omogućuje proniknuti Božje gospodstvo. To upozorenje vrijedi za apostole, čitavu Crkvu i naročito za one koji su pozvani voditi puk Božji. To nije logika svjetovne vlasti i moći, nego logika prigibanja da se peru noge, logika služenja; logika križa je u temelju svakoga vršenja autoriteta, ustvrdio je Benedikt XVI. Govoreći pak o poslanju na koje Bog poziva nove kardinale i osposobljava ih za još veću odgovornost, Sveti Otac je rekao da ono zahtijeva još čvršću volju da se prihvati stil Sina Božjega, koji je sišao među nas "kao onaj koji služi". Riječ je o tome da ga se nasljeduje u njegovu darivanju svojoj zaručnici Crkvi ponizne i posvemašnje ljubavi na križu; Nebeski je Otac dopustio da upravo na tome drvu Križa umre sjeme, koje je bacio u polje svijeta, da postane zreli plod. Za to je potrebna duboka i čvrsta ukorijenjenost u Kristu, zaključio je Benedikt XVI. (ika / gk) objavljeno: Subota, 20 Studeni, 2010 - 23:07 hercportal.com

