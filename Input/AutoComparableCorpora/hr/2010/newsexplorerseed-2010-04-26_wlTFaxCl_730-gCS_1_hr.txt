Na današnji dan 1986. godine u nuklearnoj elektrani Černobil u tadašnjem Sovjetskom Savezu dogodila se najveća nuklearna nesreća u Europi, koja je uništivši jedan od četiriju reaktora prouzročila otpuštanje velike količine radioaktivne prašine, gotovo devet puta jače kontaminacije od one nakon eksplozije u Hiroshimi. Oblaci radioaktivne prašine nakon eksplozije reaktora raznošeni zračnim strujama najviše su pogodili stanovnike Bjelorusije, ali i Ukrajine te Rusije, a zaustavili su se tek nad Skandinavijom. Kao glavni uzrok nesreće danas se spominje , kao uostalom i tada, nesiguran dizajn sovjetskog nuklearnog reaktora te pogreška nedovoljno stručnih ljudi pri pokušaju uspostavljanja stabilizacije nad nepredviđenim radom tada destabiliziranog reaktora. Tadašnje sovjetske vlasti o nesreći nisu odmah obavijestile međunarodnu javnost, već je obznanjena tri dana poslije, kada su švedski meteorolozi primjetili visok stupanj radioakitvnosti nad Švedskom. U konspirativnoj klimi upravljanom od tadašnjih sovjetskih vlasti (vrijeme Glasnosti i Mikhaila Gorbačova), trideset ukrajinskih vatrogasaca bez potrebne zaštite gasili su požar na mjestu nesreće, koji su u kratkom vremenu nakon toga umrli zbog posljedica radioaktivnog zračenja. Nad oštećenim reaktorom u kratkom vremenu sagrađen je betonski „sarkofag“ koji je trebao zaustaviti daljnji utjecaj radijacije na okoliš i stanovništvo, a između njega i ostalih objekata, koje su i dalje bile u uporabi, sagrađena je betonska barijera debljine 200 metara. Oko 135.000 ljudi nakon nesreće je evakuirano iz gradova Pripjata, Černobila i okolnih naselja u čijoj blizini se dogodila nesreća, međutim, prema današnjim neslužbenim procjenama od posljedica radijacije umrlo je između 200 i 400 tisuća ljudi. Gotovo nevjerojatno djeluje podatak da je elektrana elektrana nastavila s radom, a potpuno je prestala raditi tek 2000. godine. Gradić Černobil danas je potpuno napušten, ali na mjestu černobilskog reaktora 4 trenutno se nalazi oko 135 tona visoko radioaktivnog urana i plutonija, posljedica čega je zračenje koje pak uzrokuje deformacije strukture metala od kojega je sarkofag izrađen. Današnja radijacija na 100 metara od reaktora iznosi oko 500 mili Roentgena/h, što je oko 50.000 puta veća količina zračenja od "normalne". Ukrajinske vlasti su 2005. godine pokrenule svjetsku akciju kvalitetne i dugotrajne sanacije mjesta nesreće i zbrinjavanja štetnog otpada i materijala, te je 2007. potpisan ugovor s francuskoim konzorcijem Norvark prema kojem se u 2010. namjerava započeti izgradnja novog zaštitnog sarkofaga, koji će biti izrađen prema najvišim sigurnosnim standardima i njegov rok trajanja će biti najmanje 100 godina. Ukrajina je na ime toga zahvata i dobila financijsku pomoć Zapada, međutim, prema reakcijama, vjerojatno generiranim evociranjem sjećanja na nemili događaj, ukrajinski predsjednik Viktor Janukovič je izjavio da “...Ukrajini treba više međunarodnog novca da bi učinila sigurnim betonski sarkofag oko četvrtog reaktora nuklearne elektrane Černobil koji je eksplodirao prije 24 godine,” ... odnosno da... “dodatne potrebe iznose ukupno oko 400 milijuna eura.” S uvjerenjem da uz SAD, koje su obećale 250 milijuna dolara, Europa neće ništa manje pomoći pri rješavanju ovog problema, spomenimo da su znanstvenici, koji posljednjih godina proučavaju černobilsko područje, zamijetili da se biljni i životinjski svijet počeo zapanjujuće naglo oporavljati, a naselile su ga i životinje koje su bile pred izumiranjem. Danas, kada se prisjećamo ove nesreće, znamo da je černobilska katastrofa pokrenula borbu europskih civilnih organizacija protiv europskih nuklearnih postrojenja, odnosno, potaknula buđenje dublje ekološke svijesti u svjetskim razmjerima. Foto: Wikipedia EO

