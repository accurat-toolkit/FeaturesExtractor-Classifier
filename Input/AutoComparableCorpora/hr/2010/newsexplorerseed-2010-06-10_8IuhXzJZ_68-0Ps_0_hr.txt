Vrlo, vrlo kontroverzni, Geert Wilders, postaje značajan politički faktor u Nizozemskoj, zemlji koja je jedna od najvažnijih za napredovanje Hrvatske. Pred parlamentarne izbore, ispitivanja javnog mnijenja pokazala su da će njegova stranka, PVV, dobiti znatan broj zastupničkih mjesta. VEZANE VIJESTI Vijesti Što su Nizozemci skrivali? Dakle, znalo se da se Wildersova zvijezda uzdiže na političkom horizontu Nizozemske, ali se nije znalo da će ovako zasjati, da će broj zastupnika skočiti s devet na čak 24 parlamentarna mjesta. Uskoro će se vidjeti da su novi nizozemski zastupnici, normalni ljudi, vlasnici dućana, učitelji, jedni od onih koji, što je u Nizozemskoj tradicija, nemaju zavjese na prozorima, jer nemaju što skrivati u svojim životima, niti od susjeda, niti od prolaznika, ipak nešto skrivali. Ankete prije izbora nisu niti izdaleka pokazivale ovakav uspon Geerta Wildersa, što se pripisuje tome da je ljude bilo sram, čak i u anonimnim anketama, reći za koga će glasati. Slično se događalo na predzadnjim predsjedničkim izborima u Francuskoj, kad je Jean-Marie Le Pen ušao u drugi krug sa Chiracom, iako ankete to nisu predviđale. Teško da postoji zatvorenija zajednica u Europi od Nizozemaca. Vertikalni uspon u tom društvu za doseljenike je nezamislivo težak Le Pena i Wildersa uglavnom se prepoznaje kao istu bratiju, ali Wilders se na to jako vrijeđa. Na nekoliko mjesta je objašnjavao kako on nije desničar, kamoli radikalni desničar. Ne želi da ga se trpa u istu vreću. Pred ove izbore, smanjio je nivo provokacije u svojim govorima, što ga je učinilo prihvatljivijim za veći broj glasača. Ne zna se sigurno hoće li ući u vladu, u kojoj će dvije glavne stranke biti prilično desni liberali. Ali, pod Wildersovim znakom raste nova nesigurnost u Europskoj Uniji, nova, teška, nelagoda, koja potresa temelje ove organizacije, a ti temelji nisu ništa drugo nego sustav vrijednosti. Prošle godine, Wildersu je, temeljem zakona o zabrani poticanja rasne i vjerske mržnje, bio zabranjen ulazak u Veliku Britaniju, gdje je u parlamentu trebao prikazati svoj 17-minutni, propagandni, antiislamski film “Fitna”. Ono što je neobično u tom kratkom filmu i u Wildersovim višegodišnjim nastupima jest da se on u napadu na islam, na imigraciju, na nepoželjne narode i predjele Europe, koristi repertoarom najsvjetlije tradicije zapadne Europe. Europska tradicija osuđuje nacizam, pa on Kuran uspoređuje s Mein Kampfom, a islam s nacizmom. Svjetionik Europe Stoljećima je Nizozemska, razumna, slobodna, skromna, samouvjerena zemlja bila svjetionik Europe, utočište za sve one koje su morali, zbog svojih uvjerenja, pobjeći iz svojih zemalja. U valu velikog otvaranja Europe krajem sedamdesetih, ali pogotovo osamdesetih i devedesetih, Nizozemska je širom otvarala vrata svima koji su se htjeli ovdje naseliti. Vrlo pojednostavljeno rečeno, službena politika bila je poštovanje i afirmacija kulture došljaka. Ali, intervenirali su nepredviđeni faktori koji određuju prirodu imigracije, i, jedva su se Nizozemci okrenuli, kad su vidjeli da Amsterdam i Rotterdam postali vrlo drukčiji gradovi. Unutra žive došljaci od kojih nikad nitko nije tražio da se zapravo integriraju, a Amsterdam ili Rotterdam nisu gradovi veliki kao London da apsorbiraju došljake i učine to dijelom kozmopolitskog mentaliteta. I jedna i druga zajednica počele su osjećati međusobnu muku i frustraciju. Nizozemci su shvatili da ono zbog čega su otvarali vrata došljacima, a to je kompleks visokih zapadnih vrijednosti, među kojima je na prvom mjestu tolerancija, mnogi primitivni došljaci slabo cijene. Jedan je došao iz turske zabiti gdje su rođaci nedavno zakopali djevojčicu jer je gledala dečke - ma briga njih za ravnopravnost žena. U Ankari, Izmiru i Istanbulu, djevojke i profesorice ne mogu nositi islamski veo, i nepristojno je ostavljati izgažene, stare cipele pred vratima - odlično, u Nizozemskoj takvih zabrana nema. Konačno, rijetko da postoji zatvorenija zajednica u Europi, od Nizozemaca. Pripustili su toliki broj imigranata u zemlju, takoreći horizontalno - ali vertikalni uspon u tom društvu nezamislivo je težak, ukoliko je zemlja porijekla neatraktivna. Wildersova majka porijeklom je iz Surinama te neki misle da je njegova antipatija prema strancima refleks njegova vlastitog težeg puta integracije zbog mješovitog podrijetla, vrsta nerazriješenog kompleksa.

