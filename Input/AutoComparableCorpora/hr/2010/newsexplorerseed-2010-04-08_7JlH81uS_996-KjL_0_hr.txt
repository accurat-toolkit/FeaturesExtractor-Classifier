Devetogodišnji Matthew Berger potrčao je kroz visoku travu za svojim psom koji se uznemirio. Tau je pronašao kost. – Tata, tata! Mislim da smo pronašli fosil! – doviknuo je dječak. Otac je dotrčao s drugoga zatravljenog brijega i počeo opako psovati! Dječak se najprije uplašio, a onda mu je otac sve objasnio: bio je presretan! Tražio 20 godina Njegov otac je 44-godišnji Lee R. Berger, američki paleoantropolog, i upravo takvo što tražio je na susjednom brežuljku. U Južnoj Africi samo zbog paleoantropoloških istraživanja obitelj je boravila dva desetljeća. I da uza sav trud, ključni fosil nađu dječak i pas? Pokazalo se da je u kolovozu 2008. godine ta zgoda i ključna kost koju je našao pas dovela do otkrića ostataka dosad nepoznate vrste predčovjeka stare dva milijuna godina. A Lee Berger bio je stručnjak upravo za ključnu kost i odmah je prepoznao koliko je nalaz vrijedan. Zapravo, neprocjenjiv. Pronađeni je kostur pripadao dječaku koji je u trenutku smrti bio tek malo stariji od Matthewa. Bio je visok osamdesetak centimetara, ali fizički su razmjeri neusporedivi s važnošću samoga otkrića. Dr. Lee Berger o tom je otkriću izvijestio javnost u četvrtak u Institutu za evoluciju čovjeka Sveučilišta Witwatersrand u Johannesburgu, a u petak je objavljena studija u časopisu Science. Fosili ostataka dječaka i ženke očarali su tim znanstvenika koji ih je proučio jer njihova anatomija na iznenađujući način miješa poznate starije nalaze australopiteka s mlađim hominidima, dalekim precima čovjeka. Novu su vrstu znanstveno nazvali Australopithecus sediba, što je imenica za izvor vode na jeziku sotho. Za popularno ime drevnog dječaka raspisan je natječaj među južnoafričkom djecom. U kolijevci čovječanstva Primjerci te vrste hominida hodali su već posve uspravni, što se vidi po građi bedrenih kostiju i zdjelica sličnih ljudskima, ali duge ruke govore i da su se i vješto penjali po drveću. Imali su već male zube, bliske vrsti Homo, ali i primitivna stopala te majušan mozak karakterističan za australopiteka. Zanimljivo je da je i taj kostur pronađen na širem području Malapa, bogatom špiljama, koji se po različitim nalazima naziva i Kolijevkom čovječanstva.

