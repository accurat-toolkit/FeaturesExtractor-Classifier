Zdeslav Šantić, glavni ekonomist Splitske banke Vezane vijesti Anketa Rezultati ankete Rezultati Gdje je Sanader? glasalo 374 posjetitelja povratak na glasanje Iako podaci Hrvatske narodne banke pokazuju da su se krediti u kolovozu ove godine povećali dva posto u odnosu na isto razdoblje prošle godine, njihova struktura pokazuje da poduzeća, baš kao i većina građana, kredite trebaju kako bi preživjeli, a ne za pokretanje novog investicijskog ciklusa. Glavni ekonomist Splitske banke Zdeslav Šantić kaže da je ovogodišnji porast plasmana kredita poduzećima posljedica njihovih povećanih potreba za financiranjem redovnog poslovanja, a financiranja novih projekata gotovo i nema. "Očekuje se da će do kraja godine plasmani kredita tvrtkama nastaviti rasti, a povećat će se i kreditiranje države", kaže Šantić. Hrvatske banke do kraja kolovoza ove godine podijelile su ukupno 260,9 milijardi kuna kredita, što je 6,7 milijardi kuna više nego u kolovozu prošle godine, a 100 milijuna kuna više nego mjesec prije. Rast plasmana i dalje se gotovo isključivo odnosio na poduzeća, a postupno raste još od kraja prošle godine. Premda se kreditiranje u sklopu modela A Vladina programa za poticanje financiranja poduzeća posredovanjem HBOR-a odvija sporije od planiranog, valja istaknuti da se gotovo polovina prirasta plasmana tvrtkama u lipnju i srpnju odnosila upravo na realizaciju kredita iz tog programa. Zrinka Živković-Matijević, direktorica Direkcije za ekonomska istraživanja Raiffeisen banke, kaže da je rast plasmana kredita poduzećima najviše posljedica HBOR-ovih programa A i B za povećanje likvidnosti poduzeća, dakle kredita nužnih za opstanak. Stagnacija građana Za razliku od tvrtki, krediti stanovništvu i u promatranom su razdoblju stagnirali, a njihova je godišnja stopa rasta na kraju srpnja iznosila samo 0,2 posto. Kreditiranje stanovništva je gotovo zamrlo, a s obzirom na visoku nezaposlenost, kreditiranje te grupe klijenata stagnirat će i u sljedećoj godini. Potvrđuje to i Zrinka Živković-Matijević: "Ova godina počela je velikom averzijom stanovništva prema kreditima, a to će se nastavit i sljedeće godine jer zasad ne vidimo oporavak zaposlenosti u Hrvatskoj." Iako očekuje da će podaci za treće tromjesečje pokazati određeni rast kredita, povećanje plasmana zabilježit će kratkoročni, nenamjenski krediti jer za rast dugoročnih kredita trebaju postojati određeni pozitivni makroekonomski uvjeti, koji zasad izostaju. Osim toga, banke su postale strože kada je u pitanju procjena rizika klijenata i do kredita je kompliciranije doći nego u zlatnim vremenima prije krize. Upravo je strah od nastavka recesije zaustavio građane u podizanju kredita. Država pokupi sve Zanimljivo je da banke imaju više nego dovoljno novca raspoloživa za kreditiranje, a dobra situacija na novčanom tržištu vidi se i po tome što repo aukcije HNB-a nisu održane već godinu dana, a kamatne stope na novčanom tržištu prilično su niske. Kako su prije upozoravali brojni analitičari, država stalnim zaduživanjem u domaćim bankama s izvora kreditiranja gura građane, ali, što je još bitnije, i poduzeća jer pokupi sav raspoloživ novac s tržišta i poskupljuje kredite. Banke će, naime, radije posuditi novac državi, od koje se očekuje da mnogo lakše vrati dugove, nego tvrtkama u prilično zapuštenom gospodarstvu u velikim problemima. Država ima sreće da, prema podacima HNB-a, još traje razdoblje vrlo dobre likvidnosti domaćega financijskog sustava. "Nepovoljni makroekonomski uvjeti još utječu na izostanak snažnijeg oporavka kreditne aktivnosti, unatoč padu aktivnih kamatnih stopa i visokoj likvidnosti u bankovnom sustavu", zaključuju u HNB-u.

