- Mi nismo tvorci politike, mi smo samo megafoni – izjavio je popularni glumac o činjenici da je njegov dolazak u Bijelu kuću privukao više novinara i fotografa nego valjda zadnjih deset državnika koji su dolazili u zgradu na adresi Pennsylvania Avenue 1600. A činjenicu da je on "megafon koji se daleko čuje" Clooney je odlučio iskoristiti da pred predsjednikom i republikanskim senatorom iz Indiane Dickom Lugarom, šefom odbora za vanjsku politiku, iznese argumente u prilog američkom zalaganju za mirne i slobodne izbore na referendumu o neovisnosti južnog Sudana koji bi se trebao održati 9. siječnja. - Ono što smo tamo našli jesu ljudi koji su odlučni da neće ustuknuti. Glasovat će za svoju neovisnost i voljni su za nju i umrijeti. Svaka osoba do zadnje, od školske djece do staraca, svi kažu da će se boriti i umrijeti da bi sljedeća generacija bila slobodna. Nedavni posjet Sudanu nije bio prvi Clooneyjev boravak u toj ratom i genocidom rastrzanoj zemlji; bio je tamo 2006. s kolegom Donom Cheadleom, a zbog njegovih aktivnosti za pomoć Africi Ujedinjeni su ga narodi 2008. imenovali veleposlanikom mira. No, to nije smetalo Clooneyju da pri zadnjem posjetu gura nos i tamo gdje su uenovci smatrali da ne treba, pa su mu čak u jednom trenutku i ukinuli oružanu pratnju. Tako je taj dobitnik Oscara, koji bi lijepo mogao piti martinije u svojoj vili na jezeru Como u društvu svoje prelijepe talijanske djevojke, umjesto toga stavljao glavu u torbu lutajući po kojekakvim darfurskim "hijenojebinama" uz realnu mogućnost da stane na žulj nekom lokalnom "gospodaru rata" koji prvo izrešeta iz kalašnjikova pa poslije postavlja pitanja. A sve samo zato što su mu zbog slave i ugleda otvorena vrata Bijele kuće, kroz koja je prošao i nakon tog prethodnog posjeta da bi odmah izvijestio Obamu, i zato što će mnogo više ljudi slušati izlaganje o nevoljama i potrebama ljudi u Darfuru iz usta Georgea Clooneyja nego nekog anonimnog dobročinitelja. - Imamo nekih 90 dana prije nego što ponovo budemo suočeni s katastrofom. Ovdje smo da naglasimo da u ovom nema dviju strana nego smo spremni podržati sve što se može učiniti diplomatskim putem. To je jedina stvar u Washingtonu od koje nitko ne pravi političko pitanje; i lijeva i desna strana odlučne su braniti nezaštićene – izjavio je Clooney o činjenici da su ga saslušali i demokratski predsjednik i vodeći republikanski senator, te spomenuo i činjenicu da SAD u ratom podijeljenu državu ulaže oko milijardu dolara godišnje. - A ako učinimo nešto sad, to nas neće stajati ni centa dodatnih troškova. Ne moramo dati ni jedan američki život. John Pendergast, koji je s Clooneyjem suosnivač organizacije za zaustavljanje genocida "Enough" i koji je s popularnim glumcem više puta boravio u Sudanu, ponovio je upozorenje koje su njih dvojica stavila na web-stranicu Enougha: - Nakratko nam se otvorila mogućnost da učinimo nešto što je rijetko kad učinjeno: zaustavimo rat prije nego što počne. Ali ako međunarodna zajednica previše oklijeva ili zakasni sa svojim naporima, kao što je bio slučaj u Darfuru, mrtvih bi moglo biti na stotine tisuća. Zadnji rat između sjevera i juga Sudana okončan je mirovnim procesom koji je SAD predvodio, ali je prije toga živote izgubilo dva i pol milijuna muškaraca, žena i djece.

