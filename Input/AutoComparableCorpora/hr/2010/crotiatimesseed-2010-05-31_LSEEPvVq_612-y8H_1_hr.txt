Glavna poruka što ju predsjednik Ivo Josipović nosi u Republiku Srpsku jest poruka mira i potpora održivom povratku Hrvata na područja na kojima su živjeli prije rata, pojasnio je motiv Josipovićeve posjete predstojnik njegova Ureda Joško Klisović. On tvrdi i kako Predsjednik Republike neće ići u institucije Republike Srpske, očito želeći prevenirati moguće kritike zbog susreta s Miloradom Dodikom. A neke su već stigle. Tako sa Zrinjevca, sjedišta hrvatske diplomacije poručuju da ne razumiju Predsjednika jer smatraju kako on tom posjetom ide na ruku Dodiku. Procjenjuju i da Josipović možda i nema neku čvrstu nit vodilju u vanjskoj politici te da im njegovi potezi „sliče na egzibicionizam predsjednika koji želi biti protagonist“. Bivši predsjednik Stipe Mesić, kojemu nije bila mrska ni pomisao da pošalje vojsku ako Dodik raspiše referendum o ocjepljenju, smatra da se hrvatski predsjednik ne bi trebao susretati s Dodikom dok ovaj ne prizna Bosnu i Hercegovinu i dok ne odustane od uvjerenja da je današnja Hrvatska sljednica fašističke NDH. Bildunterschrift: Großansicht des Bildes mit der Bildunterschrift: Vesna Pusić podržava Josipovićev plan posjete Republici Srpskoj Ima i onih koji podržavaju Josipovićev plan. Tako HDZ-ovac Andrija Hebrang ističe kako bi on razgovarao s Dodikom, ali i svakim drugim, ako bi to bio interes Hrvata u Bosni i Hercegovini. HNS-ovka Vesna Pusić smatra da je to dobar potez. „Moje je apsolutno uvjerenje da je važno početi sa jednom regionalnom inicijativom, koja će pokazati da smo mi kao zemlje u regiji sposobne i spremne preuzeti odgovornost za svoju regiju.“, zaključila je Pusić. Domaćin biskup Komarica Predsjednikov domaćin bit će biskup Komarica, koji već godinama traži pomoć za Hrvate u Bosni i Hercegovini. Iz Ureda predsjednika poručuju da je zasad sa sigurnošću dogovoren jedino posjet Hrvatima u tom dijelu BiH, dok bi se ostali detalji trebali znati danas. Vesna Pusić tvrdi kako se ne radi ni o kakvom bilateralnom susretu Josipovića i Dodika jer će se sve odigrati nakon sastanka Igmanske inicijative. „Pozvani su svi članovi predsjedništva BiH, svi čelnici parlamentarnih stranaka, crkveni velikodostojnici.“, kazala je Pusić, koja će i sama prisustvovati sastanku kao predsjednica Nacionalnog odbora za praćenje pregovora Hrvatske i EU. Bildunterschrift: Großansicht des Bildes mit der Bildunterschrift: Milorad Dodik Predsjednik Josipović o posjetu je izvijestio premijerku Jadranku Kosor, kao i šefa diplomacije Gordana Jandrokovića, koji je za svoje posjete Banja Luci odbio susret s Dodikom, već se susreo s predstavnicima Hrvata i Katoličke crkve. „Prvo je Josipović ustvrdio da je i hrvatska politika kriva za zločine u susjednoj državi, a sada se sastaje s čovjekom koji razbija BiH i u suštini je politički nasljednik srpske garniture koja je izvršila genocid.“, stajalište je Ministarstva vanjskih poslova i europskih integracija. Za Mesića su glavni problem Dodikovi politički stavovi, pa smatra kako bi ih se on prvo trebao odreći a zatim bi se s njim moglo razgovarati. Jer, kako je kazao za Novi list, sa svakim treba razgovarati, osobito ako je to u korist građana. Za razgovor su, dakle, svi, ali ako je to na dobrobit ljudi i ako se o položaju Hrvata u BiH prethodno razgovara s čelnicima svih hrvatskih stranaka u susjednoj državi, o ustavnim promjenama i o načinima zaštite konstitutivnosti Hrvata u Bosni i Hercegovini. Autor: Gordana Simonović, Zagreb Odg.ured: Željka Telišman

