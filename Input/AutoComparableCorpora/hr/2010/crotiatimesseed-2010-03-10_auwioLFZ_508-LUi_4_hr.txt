Isus je rekao svojim učenicima: "Ako, dakle, tko hoće ići za mnom, neka se odreče samog sebe, neka uzme svoj križ i neka me slijedi" (Mt 16,24). Međutim, Isus nije sam mogao nositi svoj križ niti vi možete svoj! Dok je Isus, vođen svojim mučiteljima, nosio svoj križ na Golgotu, bio je preslab da bi ga dugo nosio. Kad je dospio do kraja izdržljivosti, njegov je križ bio stavljen na tuđe rame. Biblija nam ne govori kako je daleko Isus nosio svoj križ, ali znamo da je Šimun, Cirenac, bio prisiljen podići ga i nositi do mjesta raspeća (vidi Mt 27,32). Što to znači za nas? Bi li Gospodin nas prisiljavao činiti nešto što sam nije mogao? Nije li rekao: "Tko ne nosi svoj križ i ne ide za mnom, ne može biti moj učenik" (Lk 14,27)? Križ je križ, bio drven ili duhovan. Nije dovoljno reći: "Njegov je križ bio drukčiji; naš križ je duhovan." Meni osobno daje veliku nadu kad znam da Isus nije mogao sam nositi svoj križ. Ohrabruje me znati da ja nisam jedini koji je povremeno do zemlje pritisnut bremenom te da nisam u stanju ići dalje u svojoj vlastitoj snazi. Kad nas je Isus pozvao "da uzmemo križ i slijedimo ga", znao je točno što govori. Sjetio se svoga vlastitog križa i da će ga netko drugi morati nositi za njega. Zašto nas onda traži da nosimo križ za koji je znao da će nas ubrzo pritisnuti do zemlje? On zna sve o agoniji, bespomoćnosti i teretu koji stvara križ. On zna da ga čitavim putem ne možemo nositi u svojoj vlastitoj snazi. Ovdje je skrivena jedna istina koju moramo razotkriti, istina tako snažna da može promijeniti naš pogled na sve naše nevolje i boli. Možda zvuči gotovo svetogrdno insinuirati da Isus nije mogao nositi svoj vlastiti križ, ali to je istina. Bog zna da nijedno od njegove djece ne može nositi križ koji podiže kad počne slijediti Krista. Mi želimo biti dobri učenici te se odričemo sami sebe i uzimamo svoj križ, ali kao da zaboravljamo da će nas taj isti križ jednoga dana dovesti do kraja naših ljudskih snaga. Bi li nas Isus namjerno tražio da uzmemo križ za koji zna da će iscrpsti svu našu ljudsku snagu i ostaviti nas da bespomoćni ležimo, čak do točke da se predamo? Apsolutno da! Isus je unaprijed upozorio: "Bez mene ne možete ništa učiniti" (Iv 15,5). Zbog toga nas traži da uzmemo svoj križ i da se borimo s njim dok ne naučimo tu lekciju. Dok nas naš križ ne baci dolje u prah, mi ne naučimo lekciju da je to ne našom silom ili snagom, nego njegovom. To je ono što Biblija misli kad kaže da se njegova snaga savršeno očituje u našoj slabosti.

