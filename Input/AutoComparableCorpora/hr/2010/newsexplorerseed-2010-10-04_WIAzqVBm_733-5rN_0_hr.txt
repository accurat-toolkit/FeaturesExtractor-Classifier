U Brazilu se nestrpljivo očekuju rezultati nedjeljnih općih izbora na kojima se, osim parlamentarnih zastupnika, bira i nasljednik predsjednika Lule da Silve, najpopularnijeg državnika u nekoj demokratskoj zemlji u svijetu. Prema posljednjim ispitivanjima agencije Data Folha u vodstvu je, i to sa 51 %, 63-godišnja Dilma Vana Rousseff iz Radničke partije čiji je član i Da Silva koji više nema pravo kandidiranja jer mu drugi mandat istječe krajem godine. Obama: “I love this guy!” Njena izgledna pobjeda možda već u prvom krugu obradovala bi i bugarsku javnost, koja vrlo pozorno prati predizbornu kampanju, jer je riječ o kćeri bugarskih imigranata. D. Rousseff poznata je po tome što je krajem 60-ih bila u gerilskim odredima Komande nacionalnog oslobođenja, krajnje lijeve organizacije koja se borila protiv vojne diktature koja je na vlast došla pučem 1961. i opstala sve do 1985. Zbog svog gorljivog paravojnog angažmana bila je poznata i kao “Ivana Orleanska subverzije”. Njena je prednost to što joj se u kampanji snažno angažirao predsjednik na odlasku. Lula da Silva, bivši žestoki sindikalni aktivist i borac protiv vojne hunte, socijalnim i gospodarskim programima iz siromaštva izvukao 20 milijuna od ukupno 192 milijuna Brazilaca, a još 28 milijuna uveo je u srednju klasu. Pred odlazak s funkcije popularnost mu je u Brazilu čak 81 %, a o popularnosti među svjetskim državnicima svjedoči to što je na travanjskom sastanku G-20 Barack Obama za njega izjavio: “I love this guy!” Moguć i dvoboj žena? Na općim izborima u Brazilu, petoj najmnogoljudnijoj zemlji svijeta, osim predsjednika biraju se i guverneri u svih 26 saveznih država, svih 513 zastupnika u Nacionalnom kongresu i 54 od 81 zastupnika u Senatu. Prvi pratitelj po anketama Da Silvinoj partijskoj kolegici jest José Serra, kandidat Brazilske socijalno-demokratske partije i bivši guverner Sao Paula, kojega je uoči izbora podržavalo 31 % birača. Treća je pak po popularnosti Marina Silva, bivša članica Radničke partije, a sada kandidatkinja Zelene stranke. Kako je Marina Silva prije prelaska u Zelenu stranku bila istaknuta šefica lijevog i ekološki orijentiranog krila Radničke partije, a postoje i naznake da je D. Rousseff netom pred izlazak birača na glasačka mjesta nešto pala popularnost, nije isključeno ni to da se u eventualni drugi krug plasiraju dvije žene – bivša i sadašnja Da Silvina kolegica. Sadašnji je predsjednik za svoju zemlju učinio jako puno. Nekoć prezaduženi i osiromašeni div sada ima rast BDP-a od 7,5 %, devizne rezerve od 214 milijardi dolara, a donekle je obuzdao i krčenje amazonske prašume.

