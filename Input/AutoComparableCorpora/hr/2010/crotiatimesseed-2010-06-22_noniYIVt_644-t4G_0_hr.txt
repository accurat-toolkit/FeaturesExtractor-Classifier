Srušeno 80 stabala, razbijeno 40 automobila, nekoliko ljudi lakše ozlijeđeno, razbijeno na desetke krovova i fasada... To je sve iza sebe ostavilo nevrijeme koje je Zagreb i njegovu okolicu zahvatilo tijekom ponedjeljka. Ništa bolje nije bilo ni u drugim krajevima Hrvatske. U Osijeku su poplavili podrumi i ulice, a u Valpovu su sa farme Kovač morali zbog velike vode evakuirati više od 800 svinja. I na području virovitičke općine obilne kiše uzrok su poplava mnogih domaćinstava, ali i više od 500 hektara oranica na kojima su zasijane različite poljoprivredne kulture. Olujno nevrijeme u koprivničkom kraju toliko je bilo jako da je zbog poplava i svih nastalih šteta proglašena elementarna nepogoda. “Petar peče, Ilija žeže” Sve to događalo se na prvi dan ljeta, pa se građani Hrvatske zabrinuto pitaju: ako je ovako loše počelo ljeto, kako će biti do kraja? Meteorolozi ne vole davati dugoročne prognoze, ali na osnovi podataka koje do sada imaju, umiruju građane i kažu da će se ljeto vratiti već ovog tjedna. – U utorak se vrijeme već stabiliziralo, pa u idućih tjedan dana možemo očekivati sunčano vrijeme i porast temperature. U unutrašnjosti će prosječna biti oko 27 Celzijevih stupnjeva, a na moru će dosegnuti gotovo 30 stupnjeva – kaže Nebojša Subanović, meteorolog i direktor Meteo-infa. Narodna izreka kaže: “Petar peče, Ilija žeže!” Bez naglih zahlađenja Sudeći po vremenskim prognozama, tako će biti i ovoga ljeta. Naime, prve ljetne vrućine nastupaju potkraj lipnja, oko Petrovdana, a najveće, najjače i najčešće vrućine bit će u srpnju oko Ilindana i početkom kolovoza oko blagdana Svetog Lovre. Ako je suditi po onome što meteorolozi tvrde, godišnji odmor planiran u bilo koje doba srpnja i kolovoza na moru neće narušiti nikakva nagla zahlađenja. Ljeto u Dalmaciji bit će dugo i toplo, ali u kontinentalnom dijelu Hrvatske mogu se očekivati češći pljuskovi. – U većem dijelu zemlje očekuje se prosječno toplo ljeto, a u primorskoj Hrvatskoj i natprosječno toplo ljeto. No, bit će i kiše. U kontinentalnoj Hrvatskoj očekuje se nešto više nego što je to uobičajeno. Najstabilnije vrijeme očekuje su u kolovozu – dodaje Đurđica Marković iz Meteo-infa. Katastrofa: 224 mrtvih, 1500 nestalih, 100.000 bez doma Na sjeveroistoku Brazila od poplava su stradale dvije države – Pernambuco i Alagoas. Žestoko nevrijeme pogodilo je porječja velikih rijeka, daleko od turističkih područja, uz poplave uzrokovane visokim vodostajem i bujicama. Deseci su kuća uništeni pa je najmanje 100.000 ljudi ostalo bez doma. Prema posljednjim službenim podacima, poginule su 224 osobe i najmanje ih se 1500 vodi kao nestali. Predsjednik Inacio L. da Silva pokrenuo je akciju pomoći. (mak)

