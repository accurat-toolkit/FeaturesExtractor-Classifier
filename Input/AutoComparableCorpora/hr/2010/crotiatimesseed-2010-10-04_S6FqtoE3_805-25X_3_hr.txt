Prema svemu sudeći, Sanader će 12. listopada u podne sjesti pred članove povjerenstva i odgovarati na neugodna pitanja o drugom krugu prodaje dionica Ine (ZSE:INA-R-A) MOL-u te njegovoj i ulozi Vlade i vrha HDZ-a. Iako se tek u nedjelju vratio iz SAD-a, već je ponedjeljak iskoristio za niz sastanaka na koje je, odjeven u crno odijelo i noseći neizbježnu crnu aktovku, jurio kao "na traci". I dok su oporbeni članovi povjerenstva pripremili pitanja za Sanadera, HDZ-ovi članovi tek će u utorak održati sastanak i dogovoriti strategiju. Tako žele izbjeći da im se ponovi situacija kada su pred povjerenstvom iskaze davali potpredsjednik Vlade i ministar financija Ivan Šuker i bivši potpredsjednik Vlade Damir Polančec. Kako doznaje Večernji list, HDZ-ovi članovi povjerenstva pomno će iščitati dosadašnje iskaze i s pripremljenom strategijom pokušati ublažiti štetu za HDZ nastalu nakon izjava ministra Šuker da je o izmjeni dioničarskog ugovora s MOL-om doznao iz Polančecove prezentacije te da ga prije nije pročitao. HDZ-ovi članovi povjerenstva zatražili su od čelništva svoga kluba zastupnika smjernice kako se ne bi dogodila situacija da ih se naknadno optužuje da nisu bili na visini zadatka, za što ih je na zadnjoj sjednici kluba optužio ministar Šuker. Sanaderovu svjedočenju put je zacrtao Polančec kada je slikovito opisao raspored sjedenja na Predsjedništvu HDZ-a dok se raspravljalo o izmjenama dioničarskog ugovora. U HDZ-u su svjesni da će Sanader pokušati iskoristiti svoje svjedočenje kako bi testirao vjerodostojnost aktualne premijerke i njezinih suradnika pred javnošću te da će pokušati odgovornost svaliti na stranački vrh. Tu bi Sanaderu oporbeni članovi povjerenstva mogli "ići na ruku" svojim pitanjima iz kojih je jasno da im je krajnji cilj razotkriti ne samo kako je MOL došao do prevlasti u upravljačkim pravima u Ini s dva posto više dionica nego i model na koji je način HDZ-ov vrh donosio i ostale važne odluke. – Najvažnije je da odgovori općenito kako se dolazilo do odluka jer to će pokazati i kako su se donosile odluke u vezi s Inom. To će svjedočenje pokazati kako je Sanader upravljao Vladom, ali i HDZ-om, kaže Josip Leko, SDP-ov član povjerenstva. Potvrđeno je i da će dio sjednice biti zatvoren za javnost jer oporbene članove povjerenstva zanima što Sanader ima reći o ugovoru o plinskom poslovanju na kojem je oznaka tajnosti. – Očito je da tu nešto smrdi jer bi u protivnom Vlada poslušala MOL i skinula oznaku tajnosti s ugovora. Sanader je u tome izravno sudjelovao, bio je direktni pregovarač s Polančecom, pa neka to objasni. Neka pokaže svoju odgovornost i ljubav prema domovini, poručio je HNS-ov član Zlatko Koračević. SDP-ov član povjerenstva Gordan Maras kaže da su prijašnja svjedočenja već pokazala kako se upravljalo državom, a u utorak, 12. listopada iz prve ruke to ćemo doznati i od "glavnog kreatora" takva političkog stila. – Morat će objasniti kako su Mađari dobili prevelika upravljačka prava. Oporbeni članovi tražit će da se revidiraju upravljačka prava u međudioničarskom ugovoru. Iz tog ugovora odredba da MOL može svake godine prodati do 10 posto vrijednosti Ine mora ići van. Tražit ćemo da se zahtjev za revizijom ugovora uvrsti u zaključak izvješća istražnog povjerenstva za Inu. A ako nam to ne prođe, tražit ćemo da se o tom zaključku izdvojeno glasuje u Saboru, poručio je Maras, svjestan činjenice da HDZ ima većinu i da to može opstruirati, ali će građani tada barem znato tko se za što zalagao. 10 PITANJA NA KOJA ĆE SANADER MORATI ODGOVORITI NA POVJERENSTVU ZA INU 1. Koji je razlog za promjenu međudioničarskog ugovora između Ine i mađarskog Mol-a? 2. Kako ste ocijenili Polančecovu prezentaciju o prodaji Ine predstavljenu na Predsjedništvu HDZ-a? 3. Tko je odlučio da se ide u izmjene dioničarskog ugovora kojima su Mađari dobili više ovlasti? 4. Zašto je Polančec zamijenio Šukera na mjestu predsjednika NO-a Ine, a potom je Šuker opet vraćen? 5. Kako je moguće da MOL može prodati do 10 posto vrijednosti Ine svake godine bez suglasnosti Vlade? 6. Je li istina da ministar Šuker zaista nije ništa znao o izmjeni dioničarskog ugovora? 7. Koliko su se često održavale telefonske sjednice Vlade i je li se tako odlučivalo i o sudbini Ine? 8. Što se krije u ugovoru o plinskom poslovanju da Vlada s njega ne skida oznaku tajnosti? 9. Kako ste upravljali HDZ-om i kako su se u Vladi donosile odluke važne za građane ove države? 10. Osjećate li se izdanim od vaših bivših stranačkih kolega, kao što je rekao Damir Polančec?

