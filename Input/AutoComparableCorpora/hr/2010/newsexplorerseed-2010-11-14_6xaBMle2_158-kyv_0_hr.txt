Splitski umirovljenici i nezaposlene osobe i ove bi godine trebale dobiti božićnicu. Gradonačelnik Željko Kerum ustvrdio je na sjednici Gradskog vijeća da su sredstva za to osigurana u proračunu, no detaljnije o iznosima nije htio govoriti dok vijećnici ne izglasaju taj prijedlog koji bi se trebao naći na idućoj sjednici vijeća. - Manjak novca u gradskom proračunu je uglavnom na komunalnom doprinosu koji nije ostvaren. Planirano je bilo negdje oko 200 milijuna kuna, ali je problem u tome što su stale investicije. Ali s obzirom kakvo je stanje u državi, Split je u boljoj poziciji od ostalih gradova u Hrvatskoj. Grad redovito podmiruje sve svoje obaveze. Investicije su stale, ali je najvažnije da je grad stabilan i da su gradske firme stabilne – kazao je Kerum. "Čekamo uplate komunalnog doprinosa" Dodao je kako je moguće da neke firme i u prosincu plate komunalni doprinos, a podsjetio je kako je lani pri kraju godine jedan investitor uplatio sto milijuna kuna komunalnog doprinosa. - Popričao sam s nekim investitorima i kamo sriće da oni dobiju potrebnu dokumentaciju i da nam uplate komunalni doprinos. Meni bi bilo draže da to uđe u ovoj godini, a ne u idućoj, ali je još malo dana ostalo do kraja godine. Tulipan grupa sama bi uplatila 150 milijuna kuna doprinosa. Keri centar se neće graditi u onoj veličini koja je projektirana, sve je više poslovnih objekata u gradu i malo koji investitor će ići graditi ako nema krajnjeg kupca. Keri će se graditi kada bude imao krajnjeg korisnika, a trenutno smo u pregovorima s jednim njemačkim najmoprimcem koji bi ga preuzeo – kazao je Kerum. Bilač: Imat ćemo minus od 300 milijuna kuna - Podbacila je poduzetnička komponenta kojom se gradonačelnik najviše hvalio i ona se pokazala kao potpuni proračun. HDZ je od početka ukazivao na opasno financijsko razdoblje koje očekuje grad Splitu i to u prva tri mjeseca s minusom od 30 milijuna kuna. Rebalans dolazi kasno, to je trebalo puno ranije napraviti. Zapravo smo sada trebali imati novi proračun, a mislimo da će do kraja godine biti još jedan rebalans proračuna. Gradonačelnikove prijedloge i obećanja ne bih uvažavala jer kada smo mi govorili da je proračun prenapuhan, gradonačelnik je bio optimističan. Do kraja godine Grad će imati minus od 300 milijuna kuna – kazala je Sanja Bilač (HDZ). Jurjević: Predizborna obećanja pala u vodu - Ovo je već drugi rebalans, tako da će proračun biti rebalans, rebalansovog rebalansa. Očito je da se proračun ne puni onako kako se očekivalo, očito je da su predizborna obećanja pala u vodu. Ovo neće biti samo grad siromašnih ljudi nego i siromašni grad. Radi se kolapsu politike obećanja. Proračun je odraz politike koju netko vodi, a politika ovoga grada doživjela je fijasko. U ni jednom dijelu neće doći do poboljšanja nego do pogoršanja. Radi se o prebacivanju iz jednih područja u druga, krpaju se rupe. Situacija nije krizna već kritična - kazao je Marin Jurjević (SDP). - Gospođa Vučetić izbjegava dati točan podatak o tome koliko je Grad uprihodovao od 1. siječnja do 18. studenog. Pouzdano znamo da se u Grad nije slilo više od 650 milijuna kuna, da nije bilo City centra One gradski proračun bi danas bio na 550 milijuna kuna popunjenosti. Grad se nalazi na 55 posto od planiranog proračunskog plana, a to znači da grad ide kompletno u bankrot. Ovo je sve zamagljivanje i bacanje ljudima pijeska u oči – kazao je Hrvoje Tomasović (HSP).

