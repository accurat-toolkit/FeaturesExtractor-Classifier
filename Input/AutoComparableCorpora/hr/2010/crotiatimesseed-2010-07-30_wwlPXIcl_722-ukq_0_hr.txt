Samo jedan dan razlike u rođenju dvije 57-godišnjakinje dovest će ih u neravnopravan položaj kod odlaska u starosnu mirovinu po novim pravilima mirovinskog osiguranja koja se primjenjuju od početka 2011. godine. Jedna je rođena 30. lipnja, a druga 1. srpnja 1953. godine i obje danas imaju 57 godina života i 27 godina staža. Premda su po starom zakonu obje mogle u starosnu mirovinu 2013. godine sa napunjenih 60 godina i 15 godina staža, po novome će jedna u mirovinu moći otići sa zadnjim danom 2015. godine, a druga tek sedam mjeseci kasnije. Prosjek od 60 godina u EU Naime, budući da se od 1. siječnja 2011. postupno povećava dobna granice za odlazak žena u mirovinu za šest mjeseci svake godine ona rođena 1. srpnja zbog samo jednog dana rođenja kasnije morati će čekati dodatnih sedam mjeseci za odlazak u mirovinu. Kada bi naše političarke mogle ići u mirovinu? Vlada je jedanaestim izmjenama Zakona o mirovinskom osiguranju u proteklih deset godina od početka iduće godine postrožila uvjete za odlazak žena u prijevremenu i starosnu mirovinu te uvela veće kažnjavanje prijevremenih umirovljenja. Postupnim povećanjem dobne granice žene će od 2020. godine u prijevremenu mirovinu moći u isto vrijeme kada i muškarci - sa 60 godina života i 35 godina staža, a u starosnu mirovinu sa 65 godina i 15 godina radnog staža. Uz to, pet godina prijevremenog umirovljenja ubuduće će se kažnjavati sa trajno smanjenom mirovinom za 20,4 posto. U istom postotku nagrađivati će se i pet godina dulji rad. U trenutku u kojem jednog hrvatskog umirovljenika uzdržava svega 1,29 zaposlenih, a udio godišnjeg troška mirovina od 35 milijardi kuna u BDP-u je lani porastao na 10,5 posto ekonomski stručnjaci procjenjuju da su restrikcije u mirovinskom sustavu bile nužne. Naime, cijela Europa nosi se s istim problemima prenapregnutih mirovinskih sustava zbog starenja stanovništva pa značajan dio zemalja planira postupno povećati dobnu granicu za odlazak u mirovinu na 65 ili 67 godina. I Europska komisija nedavno je poručila da dobnu granicu za odlazak u mirovinu treba postupno povećavati kako Europljani prosječno ne bi proveli više od trećine života u mirovini. Trenutno se u Europi u mirovinu prosječno odlazi tek s nešto više od 60 godina. Izokrenuti sustav Susjedna Slovenija primjerice od 1.siječnja iduće godine povećava dobnu granicu za odlazak u mirovinu na 65 godina i 40 godina staža za muškarce i 63 godine i 38 godina staža za žene. Postupno bi se i u Sloveniji zatim izjednačila dobna granica za žene i muškarce. U prijevremenu mirovinu i žene i muškarci mogu sa 60 godina, ali im se ona također trajno umanjuje. Izmjene hrvatskog zakona o mirovinskom osiguranju ove su godine izazvale navalu prijevremenih umirovljenja pa je u takve mirovine samo u prvih šest mjeseci 2010. godine otišlo 9544 novih korisnika ili 75 posto više nego u istom razdoblju lani. Isti trend očekuje se do kraja ove godine, a onda se procjenjuje da će nove zakonske restrikcije od iduće godine ipak postupno smanjiti značajan priljev novih umirovljenika. - I novim izmjenama Zakona o mirovinskom osiguranju Vlada kao glavni kriterij odlaska u mirovinu određuje godine života, a ne staža. To cijeli sustav postavlja naglavačke jer je jedini cilj spriječiti priljev novih umirovljenika, a ne gleda se kakvu će mirovinu oni imati. Javio mi se umirovljenik koji ima 62 godine i 42 godine staža i on još tri godine ne može u starosnu mirovinu, a netko tko ima 65 godina i 15 godina staža istovremeno može u starosnu mirovinu - upozorava Željko Šemper, jedan od vodećih stručnjaka Hrvatske stranke umirovljenika. U Ministarstvu gospodarstva sazvana je pak izvanredna konferencija za novinare zbog novog zakona. - Ustavni sud u svojoj se odluci da se mora izjednačiti dob odlaska u mirovinu za žene i muškarce vodio programom i platformom SDP-ove Vlade koja je planirala izjednačavanje dobi odlaska u mirovinu do 2018. godine - izjavio je državni tajnik Krešimir Rožman. Tako je neizravno odgovorio predsjedniku SDP-a, Zoranu Milanoviću, koji je pozvao Vladu da još jednom razmotri mogućnost da starosni prag za odlazak u mirovinu ipak “spusti za koju godinu”. Povlaštene mirovine - Odluka Ustavnog suda obvezuje i važi za svakoga, pa ne bih komentirao izjave da izmjene zakona nikako nije trebalo učiniti - rekao je ministar gospodarstva Đuro Popijač. Naglasio je da je stanje mirovinskog sustava na granici izdržljivosti zbog čega se ide u promjene jer su one nužne i dio su programa gospodarskog oporavka. Na pitanje hoće li se ići u reviziju saborskih i drugih povlaštenih mirovina, državni tajnik Rožman odgovorio je da je osnovana komisija koja radi na reviziji svih 14 kategorija mirovina. - To je dio mjera gospodarskog oporavka - ustvrdio je Rožman te dodao da se neka rješenja mogu očekivati do kraja godine. Primjeri za odlazak u mirovinu: 1. SLUČAJ žena rođena 20. studenoga 1958. godine, počela raditi sa 20 godina prošle godine dobila otkaz i završila na Zavodu za zapošljavanje 20. studenoga ove godine navršit će 52 godine po starom zakonu mogla je u prijevremenu mirovinu krajem 2013. godine sa 55 godina i 30 godina staža po novom zakonu moći će u prijevremenu mirovinu krajem 2016. godine sa 58 godina u međuvremenu se mora zaposliti i odraditi još tri godine da bi ispunila uvjet od 33 godine radnog staža 2. SLUČAJ žena rođena 10. rujna 1956. godine, počela raditi sa 24 godine 10. rujna ove godine navršit će 54 godine po starom zakonu mogla je u prijevremenu mirovinu krajem 2011. godine sa 55 godina i 30 godina staža po novom zakonu moći će u prijevremenu mirovinu krajem 2012. godine sa 56 godina i 31 godinom staža 3. SLUČAJ žena rođena 13. kolovoza 1957. godine, počela raditi sa 23 godine 13. kolovoza ove godine navršit će 53 godine po starom zakonu mogla je u prijevremenu mirovinu 2012. godine sa 55 godina i 30 godina staža po novom zakonu u prijevremenu mirovinu može 2014. godine sa 57 godina i 32 godine staža 4. SLUČAJ žena rođena 30. lipnja 1953. godine, počela raditi sa 30 godina 30. lipnja ove godine navršila je 57 godina i 27 godina staža po starom zakonu mogla je u starosnu mirovinu 2013. godine sa 60 godina i 15 godina staža po novom zakonu u starosnu mirovinu može krajem 2015. godine sa 62 godine i šest mjeseci 5. SLUČAJ žena rođena 1. srpnja 1953. godine, počela raditi sa 30 godina 1. srpnja ove godine navršila je 57 godina i 27 godina staža po starom zakonu mogla je u starosnu mirovinu 2013. godine sa 60 godina i 15 godina staža po novom zakonu u starosnu mirovinu može nakon srpnja 2016. godine, kada napuni 63 godine

