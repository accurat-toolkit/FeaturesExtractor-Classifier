Ovogodišnju dodjelu nagrade Grammy obilježile su žene svojim spektakularnim nastupima i brojem osvojenih nagrada te odavanje počasti preminulom Michaelu Jacksonu, čiju su nagradu za životno djelo preuzela njegova djeca. Senzacionalne nastupe imale su Beyonce, Pink (koja se poput cirkuske akrobatkinje spuštala niz platno) te Lady Gaga koja je izvela impresivan duet s Eltonom Johnom tijekom kojega su oboje svirali na glasoviru, jedno nasuprot drugoga. Mnogi su očekivali blještavi, plesni nastup ovog živopisnog dvojca, ali izvedba na klaviru bila je iznenađujuće dobra. No, solo nastup Lady Gage bio je u njenom stilu. Obučena u ekstravagantni, blještavi, zeleni kostim, pjevačica je izvela svoj hit "Poker Face" s pomno razrađenom plesnom točkom te koristeći pirotehniku. Pobjednica večeri je Beyonce koja se kući vraća sa šest zlatnih gramofona. Pobijedila je Lady Gagu u kategoriji pjesme godine, sa svojom "Single Ladies (Put a Ring on It)". Uz to je dobila nagrade za najbolju žensku pop izvedbu, najbolju R&B pjesmu, žensku R&B izvedbu, tradicionalnu R&B vokalnu izvedbu te najbolji suvremeni R&B album. Njen nastup nije nimalo zaostajao za blještavilom ostalih izvođača. Oskudno obučena, nastupila je s brojnim plesačima obučenima u futurističke uniforme, a u jednom se trenutku jednom rukom uhvatila za međunožje, u stilu Michaela Jacksona, izvodeći mješavinu svojih hitova da bi na kraju završila pjesmom Alanis Morisette "You Oughta Know". Country je ponovo u modi Još jedna mlada žena obilježila je 52. dodjelu nagrade Grammy, a riječ je o mladoj country glazbenici Taylor Swift čiji je talent i nagli uspjeh na glazbenoj sceni nagrađen sa četiri Grammyja, uključujući i onaj za album godine koji je dobila za svoj "Fearless". "Nadam se da znate koliko mi ovo znači, i svim mojim producentima, što mogu ovo odnijeti nazad u Nashville. Ovo je priča koju ćemo neprestano prepričavati kad budemo imali 80 godina. Da smo, u 2010. osvojili nagradu za album godine", rekla je prilično dirnuta mlada pjevačica. Dominirala je u kategoriji nagrada za country glazbu osvojivši nagradu za najbolji country album i pjesmu. Da se američki country vraća u modu, potvrdio je i izbor za najboljeg nadolazećeg umjetnika godine. Nagradu su dobili Zac Brown Band koji su izveli svoje "America The Beautiful", "Dixie Lullaby" i "Chicken Fried". Jedno od većih iznenađenja večeri bila je pobjeda rokera Kings of Leon u prestižnoj kategoriji za snimku godine u kojoj se očekivalo da će slaviti neka "komercijalnija" zvijezda. Njihova snimka "Use Somebody" nije bila favorit, jer su mnogi mislili da će se tri glavne kategorije podijeliti između tri glavne "dame" večeri: Beyonce, Lady Gage i Taylor Swift. "Malo smo pijani, ali smo veseli pijanci", rekao je frontmen grupe prilikom preuzimanja nagrade. Veseli rockeri dobili su još dvije nagrade, za najbolju rock pjesmu i rock suradnju. Lady Gaga osvojila Grammyje u "manje prestižnim" kategorijama Razočaranje večeri bila je Lady Gaga za koju su neki još prije dodjele rekli kako je njen veliki uspjeh došao prekasno da bi bio dostojno nagrađen na ovogodišnjim Grammyjima. No, njen neuspjeh se tek uvjetno može nazvati tako s obzirom na to da je osvojila dva zlatna gramofona, u "manje prestižnim" kategorijama za najbolju dance snimku i najbolji elektronski/dance album. Kontroverznu pjevačicu to nije omelo da spektakularnim nastupima potvrdi titulu zvijezde večeri koju je nadmašilo jedino 3D emitiranje filma Michaela Jacksona popraćeno nastupom petero izvođača. Trenutak koji su svi čekali nastupio je kad je na velikom ekranu pušten video "Earth Song", a svi su u publici stavili 3D naočale na oči. Mnogi smatraju da je puštanje filma bilo potpuno promašeno, jer je izgledalo poput loše reklame za DVD Michaela Jacksona "This Is It", a izvođači koju su pjevali uz video, Celine Dion, Jennifer Hudson, Smokey Robinson, Carrie Underwood i Usher pokušali su popraviti dojam, ali neuspješno. Čak ni kada su na pozornicu stupila djeca pokojnog kralja popa kako bi primila njegovu nagradu za životno djelo, nije bilo euforije. "Ponosni smo što možemo preuzeti nagradu u ime našeg oca", rekao je Prince Michael kojem je drhtao glas dok je izgovarao očito, napamet naučen govor. "Tata je trebao biti ovdje i nastupati, jer nije mogao nastupiti prošle godine, volimo te tata", rekla je kratko kći pokojnog kralja popa. Prvi nastup Jon Bon Jovija na Grammyjima Nagradu za najbolji rock album dobili su Green Day koji su pobijedili U2 u istoj kategoriji. Po prvi je puta na Grammyjima nastupio Jon Bon Jovi koji je ove godine imao samo jednu nominaciju, ali je zato nastupao punih 6 minuta. Kanye West je bio u ulozi prezentera i iskoristio priliku da istakne važnost doniranja za žrtve potresa na Haitiju. Prihodi od kupnje pjesme "Bridge Over Troubled Water" koju su izveli Mary J. Blige i Andrea Bocelli ići će za potresom uništen Haiti. Popis dobitnika: 1. Album godine - "Fearless", Taylor Swift; 2. Najbolji ženski pop vokal - "Halo", Beyonce; 3. Najbolja suradnja u rap pjesmi - "Run This Town", Jay-Z, Kanye West i Rihanna; 4. Najbolji rock album - "21st Century Breakdown", Green Day; 5. Najbolji pop vokalni album - "The E.N.D.", The Black Eyed Peas; 6. Singl godine - "Use Somebody", Kings Of Leon; 7. Najbolji komičarski album - "A Colbert Christmas: The Greatest Gift Of All!", Stephen Colbert; 8. Najbolji debitant - Zac Brown Band; 9. Najbolji dance singl - "Poker Face" Lady Gaga; 10. Najbolji album elektronske i dance glazbe - "The Fame", Lady Gaga; 11. Najbolji country album - "Fearless", Taylor Swift; 12. Pjesma godine - "Single Ladies (Put A Ring On It)", Thaddis Harrell, Beyonce Knowles, Terius Nash & Christopher Stewart, tekstopisci; 13. Najbolji album alternativne glazbe - "Wolfgang Amadeus Phoenix", Phoenix; 14. Najbolji R&B album - "Blacksummer"s Night", Maxwell; 15. Najbolji suvremeni R&B album - "I Am... Sasha Fierce", Beyonce; 16. Najbolji rap album - "Relapse", Eminem; 17. Najbolja metal izvedba - "Dissident Aggressor", Judas Priest; 18. Najbolji jazz instrumentalni album - "Five Peace Band - Live", Chick Corea & John McLaughlin Five Peace Band; 19. Najbolja gospel izvedba: "Wait On The Lord", Donnie McClurkin Featuring Karen Clark Sheard; 20. Najbolji latino pop album - "Sin Frenos", La Quinta Estacion; 21. Najbolji suvremeni blues album - "Already Free", The Derek Trucks Band; 22. Najbolji reggae album - "Mind Control" - Acoustic, Stephen Marley; 23. Najbolji album 'Amerikane' - "Electric Dirt", Levon Helm; 24. Najbolji suvremeni 'World Music' album - "Throw Down Your Heart: Tales From The Acoustic Planet, Vol. 3" - Africa Sessions, Béla Fleck; 25. Najbolji muzički album za djecu - "Family Time", Ziggy Marley; 26. Najbolji album klasične glazbe - "Mahler: Symphony No. 8; Adagio From Symphony No. 10", dirigent Michael Tilson Thomas;

