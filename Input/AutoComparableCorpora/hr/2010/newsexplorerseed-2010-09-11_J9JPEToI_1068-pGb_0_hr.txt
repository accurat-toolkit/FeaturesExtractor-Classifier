10.09.2010. / 12:35 Autor: Hina Nokia dobiva novog izvršnog direktora iz Microsofta "Pravo je vrijeme da se ubrza obnova kompanije, da se postavi novo izvršno vodstvo koje raspolaže drugačijim vještinama i prednostima, kao motor uspjeha kompanije", kazao je predsjednik uprave Nokije Jorma Ollila Stephen Elop i Jorma Ollila Finski proizvođač mobilnih telefona Nokia objavio je u petak da će dosadašnjeg izvršnog direktora Olli-Pekka Kallasvuoa od 21. rujna na tom mjestu zamijeniti Stephen Elop iz Microsofta. Kanađanin Elop trenutno predvodi poslovni odjel kompjuterskog giganta. Prethodno je radio u Juniper Networksu, Adobe Systemsu i Macromediji. "Pravo je vrijeme da se ubrza obnova kompanije, da se postavi novo izvršno vodstvo koje raspolaže drugačijim vještinama i prednostima, kao motor uspjeha kompanije", kazao je predsjednik uprave Nokije Jorma Ollila. Kallasvuo je naslijedio Ollilu na mjestu izvršnog direktora 2006. Posljednjih nekoliko godina Nokia se suočavala sa sve žešćom konkurencijom, osobito na tržištu razvijene tehnologije, na kojem su pojavili proizvodi poput Appleovog iPhonea. Iz finske tvrtke priopćeno je da će Kallasvuo napustiti i upravu Nokije ali i da će zadržati poziciju neizvršnog predsjednika uprave Nokia Siemens Networksa, zajedničkog ulaganja Nokije i njemačkog Siemensa.

