Ankete su objavljene u času kad se u toj zemlji rasplamsava polemika o mogućoj gradnji džamije pokraj mjesta na kojemu su stajali neboderi u New Yorku srušeni u terorističkom napadu 11. rujna, koju predsjednik podupire. Po anketi Time Magazinea, 24 posto Amerikanaca misli da je Barack Obama musliman, iako američki predsjednik redovito ide u crkvu i nerijetko govori o svojoj kršćanskoj vjeri. U drugoj anketi istraživačkog centra Pew Foruma, 18 posto Amerikanaca tvrdi da je njihov predsjednik musliman, što je 7 postotnih bodova više nego u ožujku 2009. Anketa Timea pokazuje usto da Amerikanci gaje sve veći animozitet prema islamu: 28 posto ispitanika ocjenjuje da muslimanima treba zabraniti rad na Vrhovnom sudu, a 32 posto da bi im se trebalo onemogućiti kandidiranje za predsjednika SAD-a. Oko 46 posto ispitanika misli da islam, više od drugih religija, potiče nasilje, po anketi Timea. Ujedno, broj Amerikanaca koji Obamu ispravno prepoznaju kao kršćanina gotovo se prepolovio za godinu dana, spustivši se na 34 posto, navodi Pew. Prethodni članak: New York odobrio gradnju džamije na Ground Zerou (03.08.2010.) Hina|Danas.hr 19.08.2010.

