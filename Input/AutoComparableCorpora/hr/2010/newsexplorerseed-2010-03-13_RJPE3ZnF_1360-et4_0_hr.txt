Afganistanska policija priopćila je da su u subotu navečer u središtu grada Kandaharu na jugu Afganistana odjeknule četiri snažne eksplozije. Dužnosnici su rekli da je najsnažniji bombaški napad bio usmjeren na gradski zatvor što je moguće pokušaj da se ponovi proboj iz zatvora kakav se tamo dogodio prije dvije godine. Abdul Kajum Pukhla, ravnatelj glavne kandaharske bolnice je izjavio da su među 27 ubijenih i 52 ranjena i pripadnici policije i civili. Prva je eksplozija bila blizu glavne policijske postaje a dvije u blizini zgrade pokrajinske skupštine i rezidencije polubrata predsjednika Hamida Karzaija Ahmada Valija Karazija koji je predsjednik kandaharske pokrajinske skupštine, rekli su svjedoci. Ahmad Vali Karzai, koji se nalazio u prijestolnici Kabulu, je izjavio da je najveća eksplozija bila samoubilački bombaški napad na kandaharski zatvor gdje su, kako vjeruje, pobunjenici pokušali osloboditi zatvorenike. "Glavna je meta bio zatvor. Zatvor je vrlo dobro čuvan. Ne znamo koliko je žrtava. Bila je vrlo velika eksplozija. Golema eksplozija", rekao je za agenciju Reuters. Talibanski pobunjenici su 2008. godine napali taj zatvor na periferiji grada i oslobodili oko 1000 zatvorenika među kojima je bilo i 400 talibana. (hina/metro-portal)

