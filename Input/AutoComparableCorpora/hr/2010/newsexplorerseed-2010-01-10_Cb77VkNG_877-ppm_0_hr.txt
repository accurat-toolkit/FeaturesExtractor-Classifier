Seksualno-politička afera koja već danima potresa Sjevernu Irsku, ali i Veliku Britaniju, iz trenutka u trenutak dobiva nove elemente. Nakon što se otkrilo da je protestantkinja Iris Robinson, šezdesetogodišnja supruga sjevernoirskog premijera, člana Parlamenta i predsjednika Demokratsko-unionističke stranke Petera Robinsona prije godinu i pol održavala seksualnu vezu sa 40 godina mlađim poduzetnikom, katolikom Kirkom McCambleyjem, irske novine objavile su da je gospođa Robinson dugi niz godina ljubovala i s njegovim ocem. Billy McCambley bio je bogati mesar iz istočnog Belfasta i dugogodišnji član stranke s kojim se Iris sastajala dulje vrijeme. Prva dama Irske svoju je vezu s mladim McCambleyjem počela na pokopu njegova oca, koji je umro 2008. Na samrtnoj postelji Iris je svome dugogodišnjem ljubavniku obećala da će skrbiti i paziti na mladog Kirka, a svoju je riječ održala ne samo u krevetu nego i u poslu kad je svom mladom ljubavniku od dvojice poduzetnika osigurala 50.000 funti za otvaranje kafića u južnom Belfastu. Od istih poduzetnika Iris je za svoj račun uzela pet tisuća funti, a vrele noći s mladim Kirkom najčešće je provodila u rezidenciji svog supruga dok se ovaj bio na službenom putu. Demokratsko-unionistička stranka, koje je Iris bila članica i zastupnica u sjevernoirskom Parlamentu, izbacila je gospođu Robinson iz članstva, a ova bi afera mogla imati dugoročne posljedice ne samo na političku karijeru njezina supruga nego i na mirovni proces u Irskoj. Javnost je ogorčena privatnim životom zastupnice konzervativne stranke koja kao svoje temeljne vrijednosti proklamira obitelj i vjeru, a sve su glasniji i pozivi za potpuno povlačenje Robinsona iz političkog života. I dok se Iris Robinson zbog pokušaja samoubojstva nalazi na psihijatrijskom liječenju, Sin Fein je već podnio zahtjev za hitan sastanak Parlamenta kako bi se razjasnila i riješila ta kontroverza. Istodobno, bivši irski predsjednik vlade lord Trimbe smatra da je Robinson izgubio svako poštovanje te da treba odstupiti sa svog položaja. – Kao vođa stranke bez riječi gledati kako mu supruga gubi status zbog optužbi o nemoralu, to znači gubitak autoriteta – kaže Trimble.

