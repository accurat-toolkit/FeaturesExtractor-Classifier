Pavle Kalinić osebujna je ličnost hrvatskog javnog i političkog života. Taj književnik i vojni analitičar trenutačno obavlja dužnost Bandićeva “ministra za hitne situacije” i, koliko sam mogao zaključiti iz našeg razgovora, poprilično uživa u toj funkciji. A ovih je dana imao dosta posla. Zagrebačku okolicu prvo su zahvatile velike poplave, a onda su se dva radnika misteriozno otrovala nekim nepoznatim plinom. Tijekom dogovaranja razgovora Kalinić je bilo prilično nekonvencionalan. Znao je upotrijebiti teške riječ, čak i poneku sočnu psovku. Odavao je čovjeka koji je ljutit gotovo na sve, a ponajviše na medije i novinare. Tijekom službenog razgovora jako se trudio i, čini mi se, uspio ukrotiti svoj neobuzdani temperament. Imate li neke nove informacije o tome tko je bacio otpad od kojeg su umrla dva radnika u Zagrebu? – Ured za upravljanje u hitnim situacijama nije tu da istražuje tko je, zašto je i kako je nešto učinio. Za istragu tko je to uradio nadležna je policija i Ministarstvo zaštite okoliša, kojemu je na čelu Marina Matulović. Je li riječ o mafiji? Neki mediji su izvijestili da ste optužili mafiju. – Na žalost, često postoji šum u komunikaciji, pa novinari koji put napišu nešto što nisu čuli. Ili su čuli ali su krivo razumjeli. No, veliki je problem za Hrvatsku što nema spalionice ni u Zagrebu ni u drugim dijelovima Hrvatske te da uskladištenje opasnog otpada nije riješeno na zadovoljavajući način. Svojedobno se taj otpad izvozio u Austriju i legalno se ondje zbrinjavao. No, neki su smatrali da je jeftinija varijanta kada se to negdje zakopa, iako je to dugoročno puno skuplje jer će se to jednoga dana morati sanirati. To je problem koji mnogi zanemaruju u svojem sljepilu prema trenutačnom profitu. Tko je odgovoran za takav kaos? Koje ministarstvo, koje službe? – Sve Vlade od devedesete naovamo. I one socijalističke prije devedesete dale su svoj obol nezakonitom zbrinjavanju. No Ministarstava su nadležna za ono za što ih obvezuje zakon. Kobni industrijski otpad Znači, ministrica Matulović Dropulić ne obavlja dobro svoj posao? – To ste vi rekli. Ja sam samo htio reći da je za odlaganje otpada nadležno njezino ministarstvo. Smatram da Marina Dropulić, s obzirom na okružje u kojemu se nalazi, pokušava plivati na najbolji mogući način. Koliko ima ilegalnih odlagališta opasnog otpada? Deseci, stotine...? – Teško je reći zato što vi to ne možete znati ni za Zagreb. U mnogim gradovima nije riješen odvoz običnog smeća. Oni smeće jednostavno bacaju, bacaju... Dokle će bacati, to je pitanje. Kojim plinom su se otrovali radnici? – Ne mogu to točno reći. Na osnovi anonimnih dojava, a njih tek treba provjeriti, bačve su tamo zakopane prije deset-dvanaest godina. Je li riječ o nekim konvencionalnim otrovima ili o nečemu što nije uobičajeno? – Vjerojatno je riječ o industrijskom otpadu. O kojoj bi industriji mogla biti riječ? – Te bačve su mogle biti dovezene s bilo kojeg mjesta. Kako ide istraga u vezi sa smrti radnika koji su se otrovali nepoznatim otrovom? To ćete morati pitati policiju. Navodno nisu uzeti pravi uzorci? – Ne mogu komentirati napise u medijima. Imam previše iskustva i znam da se obično radi o poluinformacijama, da ne kažem, dezinformacijama. Dakle, nije vjerojatno da se u istrazi nešto pogriješilo? – Sve je moguće. Hrvatska je ovih davna imala dosta problema s poplavama. Kako ocjenjujete reakcije nadležnih službi? – Što se tiče grada Zagreba, mi smo zaštićeni zahvaljujući nasipima, koji su sagrađenmi nakon velike poplave 1964. godine, te odteretnim kanalom Odra. Plan pontonskih mostova Preklapaju li se ovlasti vašeg Ureda za hitne intervencije s Civilnom zaštitom? – Civilna zaštita bi trebala biti podređena ovom Uredu. Civilna zaštita sama po sebi ne funkcionira na zadovoljavajući način. Htio bih naglasiti da je potres najveća ugroza za Zagreb. Kada bi se u Zagrebu dogodio potres 6,3 stupnja po Richterovoj ljestvici, što je maksimalan udarac, onda bi, prema procjenama bilo 3000 mrtvih i 15.000 ranjenih. Kada imate 15.000 ranjenih, vi morate imati 30.000 ljudi koji će te ranjenike nositi. Napravili smo također plan za 41 šatorsko naselje i pravce izvlačenja te dogovorili suradnju s privatnim zaštitarskim službama. S vojskom dogovaramo uspostavu pontonskih mostova preko Save ako se uruše mostovi. Pripremamo i novi letak koji će doći u 311.000 kaslića kako bi ljudi mogli znati kako sami sebi mogu pomoći dok im ne dođe pomoć. Dosta je kontroverzi izazvao vaš prijedlog da se nabavi oklopnjak otporan na radijaciju? – Svaki ured i svaki grad veličine Zagreba treba imati pokretno komunikacijsko sredstvo. Ako bi to sredstvo bio običan automobil, on bi se smrvio kad na njega padne stablo, deset cigli ili betonska ploča... Koliko vam odgovara ovaj posao koji sada radite? Stekao sam dojam da uživate u njemu. – Nije riječ o uživanju. Svaki posao radim iz uvjerenja, a ne samo za plaću. Nemam namjeru na ovome mjestu dočekati mirovinu. Pisali ste knjige o terorizmu. Koliko je ugrožena hrvatska sigurnost s obzirom na položaj države u svijetu? – Hrvatska je sigurnost ugrožena onoliko koliko je Hrvatska upetljana u međunarodne sukobe, kao što je slučaj s našim angažmanom u Afganistanu. Imamo problem s afganistansko-arapskim borcima koji su ostali u Bosni i Hercegovini. Nadam se da naše obavještajne službe imaju popis svih tih boraca. Ako nemaju, onda je to velik propust. Nadam se da su druge ozbiljne obavještajne službe, mislim na američke i britanske, obavile posao. Vi ste dosta kritični prema izraelskoj politici, ali s druge strane imate dosta prijatelja u Izraelu. Što vam na to kažu izraelski prijatelji? – Moji prijatelji razumiju moje stajalište. Smatram da Izrael pravi pogrešku svojom politikom prema Zapadnoj obali jer je više od 40 godina drži pod okupacijom. A nisu riješili ništa. Smatram da Izrael mora postojati, ali da bi Izrael dugoročno preživio, mora što prije pristupiti izgradnji palestinske države. Sad se dodatno situacija komplicira jer su islamske zemlje masovno krenule u proizvodnju nuklearnog oružja. Vodeće političke snage u Izraelu nisu sklone stvaranju palestinske države? – Židovi su preživjeli holokaust. Oni pušu i na hladno. Oni su jako dobro organizirani. Imaju odličnu vojsku i još bolju obavještajnu službu. Oni su svi kao jedan. Nisu kao mi. Sada i kod njih prevladava mišljenje da će morati dopustiti stvaranje palestinske države, ako žele da Izrael preživi. Je li moguć kompromis oko Jeruzalema? – Nije samo Jeruzalem problem. Ondje ima jako puno problema. Koje su vaše političke pozicije? Jeste li vi ljevičar? – U političkom smislu ja sam ponajprije Pavle Kalinić. Nikada nisam pripadao nijednoj stanci i nemam namjeru učlaniti se ni u jednu stranku. Ali naginjete ulijevo? Da. Ali nikada nisam bio član nijedne desničarske udruge, pa ni SDP-a. SDP je za vas desnica, a vi ste vrlo blizak suradnik Milana Bandića, koji je “veliki ljevičar”? – Milan Bandić je bio ljevičar kad je sadašnje vodstvo SDP-a bilo u ili pri HDZ-u. Sadašnje vodstvo SDP-a došlo je iz HDZ-a nakon smrti Franje Tuđmana. Milan Bandić veći je ljevičar od SDP-a? – Sve što je napravio u Zagrebu, a napravio je puno, napravio je kao čovjek, a tek onda po svojoj političkoj orijentaciji. Rekli ste da Izrael ima odličnu vojsku, policiju i obavještajnu zajednicu. Kakva je situacija u Hrvatskoj? – Naša je vojska smanjena. Smatram da Hrvatska mora imati vojsku koja nas je u stanju braniti. Ne smije nam se ponoviti situacija koja se dogodila tijekom raspada Austro-Ugarske i prve i druge Jugoslavije, kada nas nije imao tko braniti. Što se tiče policije, ona se i 91. pokazala najučinkovitijom. Mislim da policija mora više raditi na obrazovanju svojih ljudi. To je problem koji se dade riješiti. A što se tiče obavještajnih službi? – Mislim da tu najlošije stojimo. Naše službe su prilično rastresene. Obavještajne službe trebalo bi složiti ispočetka, od obrazovanih ljudi, te spriječiti utjecaj bilo koje strane obavještajne službe. Obavještajna služba Hrvatske mora služiti interesima Republike Hrvatske. Hoćete reći da su naše obavještajne službe pod prekomjernim utjecajem stranih službi? – Točno. Čije su to službe? Europske...? – Nije važno čije su. U Izraelu se zna: Mossad je odgovoran vladi Izraela. Hrvatske obavještajne službe nisu hrvatske? – One jesu hrvatske, ali po mom ukusu ne dovoljno. Sad će ispasti da sam uskogrudni nacionalist. (Smijeh) Jedan ste od najvećih kritičara hrvatskih medija. Što im najviše zamjerate? – Netočno informiranje. Mediji trebaju postojati zbog toga da daju točnu informaciju. Ako sam za nešto kriv, neka to napišu. Smeta mi kad pišu dezinformacije. Postoje dva razloga za to. Jedan je da novinar nije upućen, što se još da oprostiti. Ali je neoprostivo da se preko medija pokušava reketariti.

