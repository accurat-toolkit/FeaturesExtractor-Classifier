Autor: Nikolina Šajn Objavljeno: 23.06.2010 Deset američkih povjesničara napravilo je listu omraženih tvrtki, a na prvo su mjesto stavili naftnu kompaniju koju je početkom stoljeća vodio John Rockefeller. BP je na šestom mjestu ZAGREB - Bijes američke javnosti trenutačno je zbog izlijevanja nafte u Meksičkom zaljevu usmjeren na naftnu kompaniju BP, no kako piše američki portal Daily Beast, u povijesti je bilo i većih grešnika. Anketirali su deset povjesničara koji su nominirali svoje kandidate za najomraženije tvrtke u povijesti SAD-a. Glasove je dobilo 60 tvrtki, no najčešće je spomenuto njih 13. VEZANE VIJESTI Vijesti Na prvome mjestu nije BP, nego druga naftna kompanija, Standard Oil, s početka 20. stoljeća. U SAD-u je njezino ime i danas sinonim za korporativnu pohlepu. No, kako tvrdi financijski povjesničar Morgen Witzel, tvrtka koju je vodio John Rockefeller 1880-ih i 1890-ih ljudi su zapravo cijenili, no 1903. mediji su počeli otkrivati njihovu taktiku kupovanja manjih konkurenata. Kršenje tržišnog natjecanja Vlada je tvrtku 1911. tužila za kršenje tržišnog natjecanja, a Vrhovni sud kompaniju na kraju podijelio u 34 manje kompanije, iz kojih su nastali, uz ostale, Mobil, Exxon, Chevron i Amoco. Exxon se i sam 80-ak godina kasnije našao na udaru javnosti, a na ljestvici Daily Beasta na visokom trećem mjestu, zbog tada najveće prirodne katastrofe u Americi - izlijevanja nafte iz tankera Exxon Valdez, koji se 1989. nasukao na jugu Aljaske. Isteklo je 11 milijuna galona nafte. Na drugome mjestu našao se Union Carbide koji je svoj imidž uništio kada mu je 1984. iz tvornice pesticida u Bhopalu u Indiji istekao otrov kojemu je bilo izloženo pola milijuna ljudi. Na četvrtom je mjestu United Fruit Company, koja je svijetu doslovce dala termin “banana republika” jer su lokalne vlasti u Srednjoj Americi plesale uglavnom onako kako je tražila ta korporacija koja se bavila izvozom banana. Štrajk njezinih radnika 1928. u Kolumbiji ugušila je u krvi - vojska kolumbijske vlade. Kada je pak demokratski izbrani predsjednik Gvatemale počeo nacionalizirati zemlju koju su korporacije ostavljale neobrađenom i davati je seljacima, United Fruit Company je uspio izlobirati da CIA 1954. organizira vojni udar. Prijevare uz pomoć CIA-e Na petom je mjestu bivši telekomunikacijski div International Telephone & Telegraph (ITT) koji je također uz pomoć CIA-e izvodio političke manevre u Latinskoj Americi - konkretno, u Čileu. Godina je bila 1970., a ITT, u čijem je vlasništvu bila čileanska telekomunikacijska kompanija Chilteco, bojao se da bi na predsjedničkim izborima mogao pobijediti ljevičar Salvador Allende. Korporacija je sa 700.000 dolara financirala Jorea Alessandrija, protivnika čileanskoga predsjedničkog kandidata Salvadora Allendea, a savjete o tome kako da na siguran način prebaci novac davala joj je CIA. ITT je nudio milijun dolara i CIA-i da spriječi dolazak Allendea na vlast. No, Allende je pobijedio, ali tri godine poslije srušio ga je Augusto Pinochet, uz pomoć američke vlade - a u tome je prste imao i ITT. Tek na šestome mjestu prema rang-listi Daily Beasta aktualna je katastrofa koju je u Meksičkom zaljevu uzrokovao BP. Slijedi Microsoft, koji je 80-ih došao na zao glas zbog gušenja konkurencije i monopolističke prakse, poput ekskluzivnih ugovora s proizvođačima hardvera, koji su doveli do kontrole cijena i tržišne dominacije. Na osmome je mjestu investicijska banka Goldman Sachs, koja je godinama smatrana tek “arogantno uspješnom”, tvrdi Daily Beast. No, dok je prošlih godina bjesnila recesija, Goldman Sachsu je išlo dobro, dobio je čak i sav novac koji mu je dugovao AIG, a račun su platili ljutiti porezni obveznici. Zatim je otkriveno da se Goldman Sachs godinama kladio protiv investicija koje je savjetovao svojim klijentima. Kampanja za dječju hranu Proizvođač čokolade Nestle na popisu se našao zbog kampanje iz 1977., u sklopu koje je svoju bebi formulu reklamirao kao bolju alternativu od dojenja. Aktivisti u SAD-u organizirali su uspješan bojkot koji se proširio i na Europu. Privatna vojna kompanija Blackwater na desetome je mjestu. Dvojica su zaposlenika 2007. priznala da su krijumčarili oružje, a 2010. je bivši predsjednik tvrtke Gary Jackson optužen da je prikazivao lažnu prodaju oružja kako bi prikrio mito za jordanskog kralja. Nedavno su promijenili ime u Xe Services. Dva mjesta dalje druga je tvrtka čije je ime zbog iračkog rata postalo sinonim za psovku - Halliburton. Kompanija je počela dobivati goleme ugovore zahvaljujući ratu koji je progurao potpredsjednik SAD-a Dick Cheney - ujedno i bivši direktor Halliburtona. Uz optužbe za ratno profiterstvo, sada je otkriveno da je Halliburton obavljao i poslove cementiranja na BP-jevoj platformi iz koje već dva mjeseca curi nafta u Meksički zaljev. Na 11. je mjestu Monsanto. Optužuje ih se za ratni zločin jer su proizveli otrov Agent Orange tijekom Vijetnamskog rata. Posljednja na ljestvici je investicijska banka Drexel Burnham čiji su brokeri varali svoje klijenate. Broj preporuka: 35 Objavi na Facebooku Više o... FACEBOOK KOMENTARI

