Dužnosnik ministarstva obrane Michael Furlong unajmljivao je osobe pod ugovorom iz privatnih sigurnosnih tvrtki, koje su zapošljavale bivše pripadnike CIA-e i Specijalnih snaga. Oni su potom prikupljali informacije o boravištu osumnjičenih militanata i lokacijama pobunjeničkih logora, koje su proslijeđivane vojnim postrojbama i obavještajnim dužnosnicima radi potencijalno smrtonosnih akcija u Afganistanu i Pakistanu, piše u ponedjeljak The New York Times, pozivajući se na neimenovane dužnosnike. Nakon što su vojni dužnosnici posumnjali da Furlong vodi špijunsku operaciju koja nije po propisima, te da se njegova tajna mreža neprimjereno financira, skretanjem novca iz drugih programa, njegova operacije je navodno zaustavljena, a on je pod kaznenom istragom ministarstva obrane, kazali su dužnosnici. Furlongov slučaj posebno je osjetljiv zbog Pakistana, gdje se vjeruje da se kriju čelnici Al Kaide i Talibana, jer može izgledati kako pokušaj da se zaobiđe zabrana djelovanja američkog vojnog osoblja, koju je uvela pakistanska vlada. Općenito se smatra ilegalnim da američka vojska unajmljuje osobe pod ugovorom kako bi djelovali kao špijuni. "Iako ni jedna legitimna obavještajna operacija nije upropaštena, općenito je loša ideja da imate 'freelancere' koji kruže po ratnoj zoni pretvarajući se da su James Bondovi", izjavio je jedan dužnosnik američke vlade za NY Times. Furlong ima bogato iskustvo u "pshiloškom ratovanju", što je vojni termin za uporabu informacija u ratu, a djelovao je na brojnim područjuma, uključujući Irak i Balkan. Nije jasno kada je počela njegova operacija, ali dužnonsici kažu kako izgleda da je pojačana u ljeto 2009., te da je do njezinog prekida razvio mrežu doušnika u Afganistanu i Pakistanu zaduženih da lociraju pobunjenike. Sredinom 2008., vojska je zadužila Furlonga da vodi program uporabe privatnih tvrtki za prikupljanje informacija o političkom i plemenskom životu u Afganistanu, preko tvrtke International Media Ventures za što je vlada izdvojila 22 milijuna dolara. Tvrtka je otvorila i web stranicu Afpax. Kontra-admiral Gregory Smith, najviši vojni glasnogovornik u Afganistanu, kazao je za NY Times kako se u lipnju 2009. on usprotivio financiranju Afpaxa, što je bilo i stajalište CIA-e. Vojska je po njegovim riječima zaposlila devet djelatnika International Media Ventures na rutinskim poslovima. Za oko 15 milijuna dolara odobrenih Furlongu nisu podneseni računi, rekao je Smith. "Priča iznosi neke ozbiljne sumnje i postavlja brojna pitanja koja traže daljnje preispitivanje u ministarstvu", izjavio je u ponedjeljak glasnogovornik Pentagona Bryan Whitman. Furlong je trenutačno visoki civilni zaposlenik zrakoplovne baze Lackland u San Antoniu, u Teksasu. Zapovjednica baze pukovnica Kathleen Cook, odbila je zahtjev NY Timesa za intervju s Furlongom. (hina/metro-portal)

