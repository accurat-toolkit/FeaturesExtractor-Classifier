Ministri financija skupine zemalja G20 održali su u petak i subotu u južnokorejskom gradu Gyeongjuu pripremni sastanak uoči summita koji će se održati idući mjesec u Seulu. Iako je prije sastanka izgledalo kako će se za vrijeme zasjedanja situacija oko tinjajućeg valutnog rata usijati, čini se da je ipak nastupilo primirje. Ali, opasnost da situacija koju analitičari nazivaju "lažnim ratom" ponovo uzavrije nije otklonjena. Naime, Kina i Sjedinjene Američke Države imaju sasvim drugačiji pogled na pitanje juana: Amerikanci tvrde da je kineska valuta podcijenjena, dok Kinezi to ne prihvaćaju. Washington i Peking tako su cijelo vrijeme sastanka međusobno predbacivali krivnju za globalnu neravnotežu među nacionalnim valutama. Njihova stajališta mogla bi prouzročiti protekcionizam kakav je zadnji puta viđen tridesetih godina prošlog stoljeća. I tada je svjetski ekonomski oporavak bio na 'labavim nogama'. Stoga i ne čudi da je američki ministar financija Timothy Geithner na povratku sa skupa u Južnoj Koreji zaustavio u Kini te s potpredsjednikom vlade Wangom Qishanom razgovarao o "bilateralnim gospodarskim pitanjima", prvenstveno o tečaju juana koji toliko muči Washington. Geithner se tako na radnom ručku s kineskim dužnosnicima najvjerojatnije dotaknuo i pitanja tečaja. Washington smatra da kineski čelnici umjetno održavaju (pre)nizak tečaj juana kako bi sačuvali visoku razinu izvoza. Inače, na kraju dvodnevnog sastanka u Gyeongju, ministri financija i guverneri središnjih banaka zatražili su sprečavanje valutnog rata. U završnoj izjavi istaknuli su kako žele "krenuti prema tržišno uvjetovanim tečajnim sustavima koji neće zbog konkurentnosti smanjivati vrijednost valuta", te da skupina G20 treba izbjegavati svaki oblik protekcionizma. Nesuglasice oko tečajnih politika traju već mjesecima, a u posljednje se vrijeme čuju optužbe da neke zemlje umjetno održavaju niski tečaj kako bi ojačale svoja gospodarstva. Sudionici sastanka istaknuli su da je gospodarski oporavak, dvije godine nakon vrhunca globalne financijske krize, još uvijek slab. Mnoga nova gospodarstva brzo rastu, ali stopa rasta naprednih gospodarstava još je umjerena, zaključeno je. Ipak, najvažnija činjenica održanog sastanka je dogovorena reforma MMF-a. Prema sporazumu, europske zemlje odrekle bi se dva mjesta u 24-članom upravnom odboru u korist gospodarstava u razvoju, poput Kine, koja će postati treća po utjecaju zemlja u MMF-u. Također, sporazum rastućim gospodarstvima daje dodatnih više od šest posto glasačkih prava, javlja agencija Reuters. Čelnik MMF-a Dominique Strauss-Kahn pozdravio je dogovor ocijenivši ga "povijesnim". "Ovo je najveća reforma upravljanja ovom institucijom u povijesti", rekao je Strauss-Kahn.

