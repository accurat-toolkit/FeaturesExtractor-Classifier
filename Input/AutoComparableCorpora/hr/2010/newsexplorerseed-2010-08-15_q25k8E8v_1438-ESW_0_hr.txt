Ja se protivim izgradnji “džamije” na dva bloka (ulice) udaljenosti od Nulte tačke (Ground Zero). Ja želim da se ona izgradi na Nultoj tački Zašto? Zato što vjerujem u Ameriku koja štiti one koji su žrtve mržnje i predrasude. Ja vjerujem u Ameriku koja kaže da imate pravo obožavati kojeg god Boga vjerujete i gdjegod hoćete da ga obožavate. I vjerujem u Ameriku koja kaže svijetu da smo mi narod pun ljubavi i plemenitosti. I, ako vam jedna grupa ubica ukrade vašu religiju i koristi je kao opravdanje da ubije 3 hiljade duša, onda ja hoću da vam pomognem da povratite svoju religiju. I hoću da je postavim na onu tačku gdje je ona od vas ukradena. Toliko je toga rečeno o ovoj vještački proizvedenoj kontroverzi, da zaista ne želim tračiti ni trenutka vremena da na ovaj dan sjećanja govorim o tome. Ali mrzim slijepu privrženost i mrzim lažove, stoga, u slučaju da vam je promaknuo bilo koji segment istine koja se u svemu ovome zagubila, dozvolite mi da vam ukažem na nekoliko činjenica: 1. Ja volim fabriku kaputa Burlington (Burlington Coat Factory, trgovačka kompanija specijalizirana za prodaju cipela i kaputa, sa 450 prodavnica u 45 američkih država). U njoj sam nabavio veoma dobre zimske kapute po veoma pristojnoj cijeni. Muslimani svoje dnevne molitve tu obavljaju od 2009. godine. Niko se nikada nije oko toga žalio. Ovo neće biti «džamija», namjera je da to bude jedna vrsta društvenog centra. U sebi će sadržavati istu molitvenu prostoriju koja tu već postoji. Međutim, sama činjenica da se ljude mora uvjeravati da to «neće biti džamija» već je isuviše uvrijedljiva. E, ja bih sada naprosto želio da oni tamo sagrade džamiju sa 111 spratova. To bi bilo bolje od jada i odvratnog načina u kojem je razvojni program ostavio Nultu tačku kao jednu praznu rupu sve doskora. Ostaci preko 1,100 ljudi još uvijek nisu pronađeni. To mjesto je jedna vrsta svetog groblja, a graditi još jedan spomenik trgovini na tome je svojevrsno bogohuljenje. Zašto cjelokupno mjesto nije pretvoreno u neki memorijalni park mira? Ljudi su na tom mjestu umrli i mnogi dijelovi leže još uvijek razasuti unaokolo, sve ove posljednje godine. 2. Pogodite ko je pomogao muslimanima da organiziraju planove za ovaj društveni centar? Židovski društveni centar Manhattana! Njihov rabin ih je savjetovao od samog početka. To je jedan savršeni i slikoviti primjer svijeta u kojem svi mi želimo da živimo. Peter Stuyvessant, «osnivač» New Yorka je pokušao da istjera prve židove koji su stigli na Manhattan. Onda su Holanđani kazali ne! To je previše. A potom je Stuyvessant rekao uredu! Možete ostati, ali ne možete graditi sinagogu bilo gdje na Manhattanu. Obavljajte tu svoju glupu stvar petkom navečer kod kuće. Prvi židovski hram nije bilo dozvoljeno graditi sve do 1730. godine. Onda se desila revolucija i oci osnivači su kazali da ova zemlja mora biti sekularna – bez religioznih luđaka ili državne religije. George Washington (koji je inauguriran nedaleko od Nulte tačke) želio je da o ovome dadne izjavu već tokom svoje prve godine na funkciji i ovo je napisao američkim židovima: «Građani Sjedinjenih Američkih Država imaju pravo sebi povlađivati zato što su ljudskom rodu dali primjere proširene i liberalne politike – politike koja zavrijeđuje da se slijedi.» ... «Sada je došlo vrijeme da se o dozvoljavanju ne govori kao da se radi o popuštanju jednog staleža ljudi drugima da uživaju i sprovode svoja prirođena prirodna prava, jer, na svu sreću, Vlada Sjedinjenih Država, koja fanatizam ne odobrava, koja progon ne podržava, zahtjeva jedino da oni koji žive pod njenom zaštitom ponašaju se kao dobri građani... « Neka djeca porijekla Abrahamovog koja žive u ovoj zemlji i dalje stiču i uživaju naklonost ostalih stanovnika – gdje će svako sjediti u sigurnosti pod svojim krovom (dosl. pod svojom vlastitom vinovom lozom i smokvom) i gdje se nikoga neće bojati.» 3. Imam odgovoran za ovaj projekat je najljubaznija osoba koju biste ikada poželjeli sresti. O njegovoj prošlosti možete pročitati ovdje (http://www.nytimes.com/2010/08/22/nyregion/22imam.html?_r=1). 4. Oko šesdeset muslimana je poginulo u Svjetskom trgovinskom centru (WTC) 11. septembra, 2001. Stotine članova njihovih porodica još uvijek su u žalosti i bolu. Devetnaestoricu ubica nije bilo briga kojoj religiji bilo ko pripada kada su oduzeli te živote. 5. Nikad nisam pročitao tužniji naslov u New York Times- u od onog na naslovnici prošlog ponedjeljka: «Američki muslimani pitaju: Hoćemo li ikada pripadati (Americi)?» To bi nas sve trebalo zastidjeti. Pa čak da i jedan naš sugrađanin ikada mora biti zabrinut o tome da li «pripada» ovdje. 6. Eno postoji McDonad’s dvije ulice od Nulte tačke. Vjerujte mi, McDonald’s je ubio daleko više ljudi od terorista. 7. Tokom ekonomske depresije ili u vrijeme rata, fašisti su izuzetno vješti upregnuti i pokrenuti strah i mržnju i podstaknuti radničku klasu da okrivljje «drugog» za svoje nevolje. Lonconovi neprijatelji su kazali siromašnim južnjačkim bijelcima da je on bio «katolik». F. D. Rooseveltovi protivnici su kazali da je on židov i zvali su ga «Židosvelt». Svaki peti Amerikanac danas vjeruje da je Obama musliman, a 41 procenata Republikanaca ne vjeruje da je on ovdje rođen. 8. Okrivljavati jednu cijelu skupinu za djela samo jednog dijela te grupe je anti-američki. Timothy McVeigh je bio katolik. Da li Oklahoma City treba zabraniti gradnju katoličke crkve u blizini mjesta bivše federalne zgrade koju je McVeigh digao u zrak? 9. Hajdemo se s tim suočiti, sve religije imaju svoje luđake. Katolici imaju O’Reillya, Gingricha, Hannitya i Clarence Thomas (ustvari sva petorica konzervativaca koji dominiraju Vrhovnim sudom su katolici). Protestanti imaju Pata Robertsona i još veoma mnogo onih da im spisak ovdje navodimo. Mormoni imaju Glenna Becka. Židovi imaju Ludog Eddiea. Ali ne prosuđujemo o cjelokupnim religijama na osnovu djela njihovih luđaka. Ukoliko nisu metodisti. 10. Kada bih ikad, Bože sačuvaj, stradao u nekom terorističkom incidentu, i kada bi vi ili neka luđačka grupa iskoristila moju smrt kao vaše opravdanje da napadnete ili činite diskriminaciju bilo koga u moje ime, vratiću se i proganjaću vas gore od Linde Blair udavši se za Freddy Kreugera i preselio bih se u vašu spavaću sobu i izlegao Chucky-ja (zločesta lutka iz američkog horor filma). John Lennon je bio upravu kad je od nas zatražio da zamislimo svijet bez «ičega za što se ubija ili umire i bez religije, također.» Ove sedmice sam čuo Deepaka Choprau kako kaže da je «Bog dao ljudskim bićima istinu, a đavo je došao i kazao, ‘Hajdemo joj nadjenuti ime i zvati je religija.’» Ali, najbolje je to kazao John Adams kada je napisao neku vrstu pisma budućim generacijama (koje je nazvao «Potomstvo»): «Potomci! Nikada nećete znati koliko košta predstavljati Generaciju koja će sačuvati vašu slobodu! Nadam se da ćete je dobro koristiti. Ako ne budete, kajaću se na Nebesima što sam ikada podnio i polovicu bola da je sačuvam.» Nagađam da se sada pokojni John Adams tamo gore neprestano kaje. Prijatelji, svi mi imamo odgovornost SADA osigurati da se muslimanski društveni cetar dozvoli graditi. Ponovno je 70% zemlje (isti broj koji je u početku podržao Irački rat) na pogrješnoj strani i hoće da se «džamija» izmjesti. Ogroman pritisak se vrši na Imama da zaustavi ovaj projekat. Moramo ovu stvar izmijeniti. Namjeravamo li dopustiti nasilnicima i razbojnicima da još jednom pobijede? Zar vam nije više dosta svega ovoga? Kada će doći taj zgodni trenutak da vratimo našu zemlju iz ruku mrzitelja? Ja kažem da je to upravo sada. Hajdemo neka svako od nas učini gestu donirajući za izgradnju ovog društvenog centra! To je neprovitna, od poreza izuzeta organizacija i možete donirati dolar ili deset dolara (ili više) upravo sada putem sigurnog pay-pal internet plaćanja (http://www.cordobainitiative.org/?q=content/donate ). Lično ću prvi namirit donacijom prvih 10 hiljada dolara (proslijedite vašu PayPal potvrdu na e-mail Ova e-mail adresa je zaštićena od spam robota, nije vidljiva ako ste isključili JavaScript Ova e-mail adresa je zaštićena od spam robota, nije vidljiva ako ste isključili JavaScript ). Ako bi svako od vas koji čitate ovaj blog/email donirao samo par dolara, to bi centru donijelo preko 6 miliona dolara, više od iznosa kojeg je Donald Trump ponudio Imamu da se odustane od izgradnje. Hajdemo svi, pridružimo se i pomozimo one koji su poniženi što su prosto htjeli učiniti nešto dobro. Možemo svi učiniti veliki iskaz ljubavi povodom ovog značajnog dana. Ja sam izgubio suradnika 11. septembra, 2001. Pišem ovo danas njemu u sjećanje.

