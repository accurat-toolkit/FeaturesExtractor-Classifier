Vijeće sigurnosti UN-a osudilo je danas izraelski napad na humanitarni konvoj koji je vozio pomoć u Gazu, zatraživši nezavisnu istragu o tom događaju. UN traži i trenutno oslobađanje brodova i civila koje je Izrael zarobio. Prema pisanju The Jeruzalem Posta uhićeno je oko 480 aktivista, od koji je 48 jutros deportirano iz Izraela. Istodobno dva nova broda s humanitarnom pomoći krenula su prema Gazi. Izvanredna sjednica Vijeća sigurnosti trajala je gotovo čitavu noć, zbog neslaganja članica oko usvajanja zajedničkog dokumenta, prenose diplomati. Članice NATO-a će danas poslijepodne u Bruxellesu održati izvanredni sastanak na zahtjev Turske. Najmanje 19 osoba ubijeno je u jučerašnjem desantu nekoliko stotina vojnika izraelske mornarice na humanitarni konvoj od šest brodova, koji je prevozio 10.000 tona pomoći za Palestince u Gazi. Konvoj sa 700 aktivista iz 50 zemalja vojska je presrela u međunarodnim vodama, 64 km od obale Gaze, napavši turski brod Mavi Marmara. Po polasku konvoja s Cipra, Izrael je upozorio da će put u Gazu biti onemogućen zbog blokade pojasa Gaze koja traje od 2007. Stradali i parlamentarci Flota se nije zaustavila, komandosi su se spustili iz helikoptera te je uslijedila pucnjava. Dok Izrael tvrdi da su komandosi bili napadnuti, i to noževima, sjekirama, a u nekim verzijama i pištoljima, humanitarci za zapadne medije svjedoče da nije bilo povoda za paljbu vojnika. Izvjestitelj Al-Jazeere tvrdi da je konvoj putovao pod bijelom zastavom te da nitko od humanitaraca nije pucao, no veza s njim se izgubila uz povike na hebrejskom: “Svi zašutite!” Konvoj je prevozio, među ostalim, montažne kuće, 500 invalidskih kolica i medicinsku opremu. Ranjeno je 30-ak humanitaraca i nekoliko vojnika, a brodovi su prepraćeni u izraelsku luku Ashdod. Među poginulima je, navodno, i turski parlamentarac, a među uhićenima dvojica njemačkih parlamentaraca iz stranke Die Linke. Zbog toga je na vrućoj vezi s Tel Avivom i Angela Merkel. Žestoko je reagirao cijeli diplomatski svijet, prvenstveno Turska, koja je opozvala veleposlanika u Tel Avivu. Turska je otkazala tri prije planirane vojne vježbe s Izraelom, a u pokušaju provale u izraelski konzulat u Istanbulu, policija je morala sprečavati 10.000 prosvjednika. - Izrael će trpjeti posljedice ovakvog ponašanja! - priopćilo je tursko ministarstvo vanjskih poslova. Zbog masakra je u glavnom gradu BiH prosvjedovalo više stotina Sarajlija, među kojima i tamošnji državljani Turske i Palestine. Izrael blokira Gazu otkako je Hamas preuzeo vlast te tjedno dopušta dostavu 15.000 tona pomoći, za što UN tvrdi da je manje od četvrtine potrebnog. Pljušte osude Izraela Glavni tajnik UN-a Ban Ki-moon izjavio je da je šokiran napadom. Izrael žali zbog žrtava, ali napad opravdava opasnošću od dostave oružja Hamasu. Turska, Danska, Španjolska, Grčka i Švedska pozvale su veleposlanike Izraela kako bi prosvjedovale, a osude su pljuštale i iz vlada najvećih zemalja EU-a poput Francuske, Njemačke i V. Britanije. SAD je zasad oprezan i zahtijeva hitno utvrđivanje okolnosti koje su dovele do krvoprolića. Turski premijer Recep Tayyip Erdogan govorio je i o “državnom terorizmu Izraela”. Oko polovice poginulih su Turci, a na brodovima su bili i državljani SAD-a, Australije, Kanade te niza zapadnoeuropskih zemalja. Europska unija - Postupak Izraela za svaku je osudu i potrebno je provesti hitnu istragu. EU ne prihvaća daljnju blokadu pojasa Gaze. Bijela kuća - SAD duboko žali i zahtijeva što hitnije rasvjetljavanje okolnosti koje su dovele do tragedije. UNRWA - Šokirani smo ubojstvima na brodu koji je prevozio namirnice. Tragedija se ne bi dogodila da Izrael ne ustraje na kontraproduktivnoj blokadi Gaze. Ehud Barak - Konvoj je bio politička provokacija. Organizatori su krivi za sukob.

