Shimon Peres Nakon pokušaja da nam se dodvori tvrdnjom kako je “Tito na silu uveo Hrvate u Jugoslaviju”, Shimon Peres se, javlja “Jutarnji”, u Esplanadi susreo s “hrvatskim intelektualcima”. Kako na tom susretu mene nije predstavljao nitko, evo mog pismenog priloga. Hrvatska politika prema sukobu na Bliskom istoku iznimno je neuravnotežena, a u korist Izraela. Mnogi su Hrvati, ne samo u emigraciji, stvarno mogli biti očarani Izraelom: nakon što je pod okriljem UN-a 1948. na dijelu Palestine proglašena samostalna država, došlo je do rata koji su Arapi izgubili. Braneći se od prijetnji da će biti bačeni u more, Izrael je ratovima ‘56., ‘67., ‘70., ‘73./4. i ‘82., značajno proširio teritorij i došao u poziciju da povratkom dijela osvojenih područja iznudi priznanje od svojih susjeda (“zemlja za mir”). Metafora te borbe za opstanak je Monahem Begin koji je prošao put od terorista do Nobelovca za mir. No, u toj idealizirano skraćenoj slici ne vidi se koliko se Izrael izolirao: ne poštuje volju UN-a ni zahtjeve saveznika, raspolaže nepoznatom količinom nuklearnog oružja, legalizirao je kolektivnu odmazdu nad obiteljima militanata, Zidom sramote zapečatio je aparthejd. Riječju, ne odustaje od džihada. Je li čudo da u nekim istraživanjima 59 posto Europljana Izrael smatra većom prijetnjom za mir od Irana? A Shimon Peres, koji je za izraelsku državnu politiku odgovoran dvostruko, i kao predsjednik, i kao Nobelovac za mir, zbog nekoliko izraelskih žrtava gorljivo brani odmazdu nad tisućama Palestinaca… Nekritička naša podrška Izraelu pomoći neće, a Hrvatsku sramoti. duško čizmić marović

