Autor: Portal Jutarnji.hr Objavljeno: 03.11.2010 ZAGREB - Dva su muškarca teže ozlijeđena u novom homofobnom napadu koji se dogodio u noći s ponedjeljka na utorak u ranim jutarnjim satima ispred noćnog kluba Sirup na zagrebačkim Sveticama. VEZANE VIJESTI Vijesti Napadači Kristijan O. (26) te Josip E. (24) zaskočili su dvojicu gej mladića na izlazu iz kluba i brutalno ih pretukli. Udarili su ih očito unaprijed pripremljenim palicama i pošpricali suzavcem, da bi na kraju jednome razbili bocu o glavu te ga zarezali staklom po licu i tijelu. Udruga Zagreb Pride tvrdi kako je uz članke iz novina prikupila je dovoljno dokaza koji 'upućuju da se radilo o unaprijed planiranoj sačekuši s ciljem zastrašivanja, omalovažavanja i prebijanja gej osoba o čijoj se seksualnoj orijentaciji zaključivalo na temelju mjesta okupljanja i na temelju njihovog rodnog izražavanja'. Jedan od mladića homoseksualne orijentacije iz kluba Sirup, inače jednog od popularnijih gej okupljališta u Zagrebu, samo je pukom srećom izbjegao napad. Otišao je doma ranije. No, za Zagreb Pride opisao je događaj. - Oko 4 ili 5 ujutro izašao sam iz kluba Sirup. Ispred kluba bile su dvije mlađe muške osobe koje su mi prišle i počele me napadno uznemirivati pitanjima "Jesi ti peder, ajde, jesi li?". Ja sam im odvratio da me puste na miru. Tada sam čuo kako jedan od dvojice govori "Pusti njega, vidiš da je normalno obučen, da nije peder, idemo dalje tražiti pedere." Ja sam im rekao "ma šta ćete unutra, unutra su ti svi pijani". Na to je jedan odvratio: "Pusti to što su pijani, unutra su pederi". Pustili su me i ja sam otišao kući. Idućeg dana doznao sam da su dvojica mojih znanaca brutalno pretučena ispred Sirupa - ispričao je mladić. Prema policijskom priopćenju dvojica napadača su uhićena i privedena te da im je određen pritvor, a Zagreb Pride traži da ministra unutarnjih poslova Tomislava Karamarka da javno reagira i osudi ovaj zločin i nedvojbeno ga nazove svojim imenom: brutalnim napadom na gej osobe potaknutim mržnjom i homofobijom. Udruga Zagreb Pride poziva sve druge svjedoke ili potencijalne žrtve da se jave na telefon 091 500 7867 ili na mail: info@zagreb-pride.net. Pravna služba Zagreb Pridea podnijet će odgovarajuće podneske i tužbe nadležnim tijelima i po potrebi bez naknade zastupati sve oštećene. Broj preporuka: 15 Objavi na Facebooku Više o... FACEBOOK KOMENTARI

