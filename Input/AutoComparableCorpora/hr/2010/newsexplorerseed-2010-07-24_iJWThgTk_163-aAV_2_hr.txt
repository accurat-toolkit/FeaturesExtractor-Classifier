U Japanskom moru počele su do sada najveće zajedničke vojne vježbe SAD-a i J. Koreje, kodnog imena "Nepobjedivi duh", a Sj. Koreja ustraje na svojim prijetnjama i tumačenju da je riječ o "neoprostivoj vojnoj provokaciji". Južnokorejska agencija Yonhap izvještava da će u ratnim igrama uz istočne obale Korejskog poluotoka sudjelovati 20 brodova, uključujući i podmornice te nuklearni nosač zrakoplova USS George Washington, 200 ratnih aviona i 8000 vojnika SAD-a i J. Koreje. Manevri su u središtu svjetske pažnje jer su dogovoreni nakon što je u ožujku torpediran i potopljen južnokorejski vojni brod "Cheonan" sa 46 članova posade, za što je Seoul optužio Pyongyang i zatražio ispriku, koju nije dobio. Sveti rat i odmazda Što se četverodnevnih vojnih vježbi tiče, sjevernokorejska agencija KCNA prenijela je poruku vlastodržaca u Pyongyangu da će "narod i vojska Sj. Koreje legitimno odgovoriti na provokaciju moćnim nuklearnim odvraćanjem", a u izvještaju se navodio i "sveti rat iz odmazde". Zbog potapanja južnokorejskog broda i neodustajanja od svoga nuklearnog programa, prije nekoliko dana SAD je pojačao sankcije Sj. Koreji. Državna tajnica SAD-a Hillary Clinton u srijedu je posjetila demilitariziranu zonu između zemalja koje su već 60 godina u ratu. Izjavila je da će se nove sankcije obrušavati na osobe iz vrha režima te na banke koje financiraju nuklearnu industriju kroz pranje novca, krivotvorenje, krijumčarenje oružja i luksuzne robe. Pyongyang pred krahom Vojni analitičar Igor Tabak ne vidi realnu opasnost od nuklearnog odgovora Pyongyanga te ističe da su vježbe SAD-a i J. Koreje najavljene oko tjedan dana nakon objave rezultata istrage kojom je utvrđeno da je južnokorejski brod torpediran, vjerojatno malim podmornicama sa sjevera. – Htjelo se pokazati da SAD drži do J. Koreje kao svog saveznika u jugoistočnoj Aziji, jer SAD još zapovijeda združenim zapovjedništvom za obranu Koreje – kaže on. Granica na moru dviju Koreja periodički je izvor trzavica između njih, jer je granica na kopnu tek privremena. Tabak također navodi da je Sj. Koreja u tranziciji vlasti s Kim Jong Ila na njegova sina, zbog čega Pyongyang već neko vrijeme izaziva krizu ne bi li izborio što bolju poziciju u pregovorima sa SAD-om, Kinom, Rusijom, Japanom i J. Korejom, kako zbog pomoći u hrani, tako i zbog propale reforme valute koja je zemlju dovela u izrazito tešku situaciju.

