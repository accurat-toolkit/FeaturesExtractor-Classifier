Britanski list The Independent na naslovnici je donio vijest o smrti nacističkog ratnog zločinca, no na fotografiji koju se objavili nije bio on nego Karlovčanin Ljubomir Jurković. Uz fotografiju je pojašnjeno da je riječ o Samuelu Kunzu, odgovornom za smrt 430.000 Židova, a slika je "skinuta" iz hrvatskog filma Živi i mrtvi, koji je 2007. osvojio osam Zlatnih Arena u Puli, te nagrade na festivalima u Bitoli i Beogradu. Jurković je u filmu glumio ustašu, a fotografija objavljena na naslovnici prikazuje ga s ustaškom kapom na glavi. Fotografija, koju je britanski list još obradio kako bi djelovala autentično, u stvari je scena u kojoj se Jurković u filmu pojavljuje zajedno s Filipom Šovagovićem. Ogorčen postupkom britanskog lista, Karlovčanin, koji je rođen 15 godina nakon Drugog svjetskog rata, odlučio je tužiti The Independent. "To je strašno, velika je to uvreda za mene, moj grad i za cijelu Hrvatsku. Moram se najprije posavjetovati s odvjetnikom, no sigurno ću zatražiti ispriku i podnijeti tužbu. Polovicu novca odmah ću darovati u humanitarne svrhe", izjavio je Jurković za Večernji list. U The Independentu bez pojašnjenja Jurković je, inače, i suvlasnik zaštitarske tvrtke, a široj javnosti postao je poznat po svojim brojnim tetovažama. Naime, na njegovom se tijelu nalaze čak 122 povijesne osobe, a među njima su, kako kaže, i Ariel Šaron te čak deset američkih predsjednika. "Prikazuju me kao nacista i ratnog zločinca, a u niz slučajeva dokazao sam se kao demokrat. Nebrojeno sam puta javno istaknuo kako jednako cijenim sve što su za Hrvatsku učinili i Tito i Tuđman, a onda mi se dogodi ovako nešto, ovakva pljuska, i to preko novina", ispričao je Jurković za Večernjak. U britanskom listu na upit novinara o propustu ostali su šokirani, te su samo zatražili podatke o glumcu i filmu. Ostalo nisu pojasnili. No, svoju grešku, čini se, neće platiti samo Jurkoviću nego i Olimp produkciji, UMA-i, Mainframi i Porti. "Fotografija na naslovnici vlasništvo je produkcije, a kontekst u kojem je objavljena suvišno je komentirati. Za daljnje korake moramo se savjetovati s našim odvjetnicima i distributerom. To što je napravljeno, nedopustivo je", pojasnio je Marijo Vukadin iz Olimp produkcije. Danas.hr 24.11.2010.

