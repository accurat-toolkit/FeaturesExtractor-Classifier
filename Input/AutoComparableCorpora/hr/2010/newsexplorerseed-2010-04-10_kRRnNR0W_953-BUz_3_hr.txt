Zrakoplov poljskog predsjednika Lecha Kaczynskog tipa Tupoljev 154 pao je u subotu ujutro u ruskoj zračnoj luci u Smolensku. Nitko nije preživio. U zrakoplovu su osim poljskoga predsjednika bili i njegova supruga, vojni vrh, zamjenik ministra vanjskih poslova, guverner poljske središnje banke te ostali visoki dužnosnici. Pronađena su tijela svih 97 žrtava nesreće, među njima i 88 članova poljske delegacije koja je putovala na godišnjicu likvidacije poljskih vojnika u Katinskoj šumi. Tijela svih žrtava bit će prevezena u Moskvu. Sutra će doći njihovi rođaci i počet će identifikacija. Dvije crne kutije predane su istražiteljima, a već je počelo njihovo preslušavanje i ekspertiza. Mjesto nesreće posjetili su premijeri dviju zemalja Vladimir Putin i Donald Tusk. Istragu o padu 26 godina starog Tupoljeva osobno će voditi ruski, koji je stigao na mjesto nesreće za jedno s njegovim zamjenikom Sergejom Ivanovim i ministrom za izvanredna stanja Sergejom Šojguom. Malo prije njihova dolaska, pokraj ostataka zrakoplova pronađeno je tijelo poginuloga poljskog predsjednika Lecha Kaczynskog. Prokleta Katinska šuma, najčešći je komentar o nesreći poljskog predsjedničkog zrakoplova u Rusiji. Hrvatska suosjeća s Poljskom Zrakoplov se srušio u gustoj magli oko dva kilometra od uzletišta u Smolensku. Približavajući se pisti za slijetanje zahvatio je stabla, srušio se i zapalio, i to kod četvrtog pokušaja slijetanja, priopćio je Interfax. Bjeloruska kontrola leta zrakoplovu je prenijela informaciju ruske kontrole da je na tom području velika magla te da slete u Minsk, ali su poljski piloti odlučili letjeti prema Smolensku. Isto je potvrdio i glasnogovornik regionalne vlade Smolenska. Zrakoplov je letio ne više od 4 metra iznad tla. Pokušao se izdignuti. Vidljivo je po granama drveća da se izdignuo na 10 metara od tla, ali ispriječilo mu se visoko stablo koje je zapečatilo sudbinu eminentnih imena poljske politike, vojske i crkve. Svijet izražava sućut Kaczynski je sa suprugom i obiteljima poljskih časnika koje je Staljinova policija pogubila prije 70 godina putovao u Katin kako bi obišao grobove ubijenih. Avion u kojem je delegacija putovala izgrađen je 1960-ih i mogao je prevesti više od 100 putnika. BBC javlja kako se i prije u Poljskoj upozoravalo da državni vrh treba kupiti nove avione. Tuga i nevjerica u Poljskoj Ministar vanjskih poslova Radoslaw Sikorski rekao je za poljski radio da je premijer Donald Tusk plakao kada je doznao za nesreću, a ljudi su se počeli spontano okupljati ispred predsjedničke palače gdje polažu cvijeće i pale svijeće. Prema poljskom Ustavu ovlasti predsjednika Kaczynskog preuzima predsjednik Donjeg doma poljskog parlamenta (Sejm) Bronisław Komorowski. Vlada je objavila da će se najkasnije za dva mjeseca održati prijevremeni izbori za predsjednika. U međuvremenu je Komorowski proglasio tjedan dana nacionalne žalosti zbog tragedije. Isuse i Sveta Marijo, to je nezamisliva tragedija, nezamisliva nesreća, uzviknuo je bivši poljski predsjednik Lech Walesa doznavši za zrakoplovnu nesreću. To je druga velika nesreća u Katinu. Ondje su nam pokušali odsjeći glavu, a sada je također poginula elita naše zemlje. To je veliki gubitak, rekao je prvi poljski predsjednik nakon pada komunizma. Poljska bez vojnog vrha S obzirom na to da su u avionu bili svi najviši zapovjednici vojske poljska je u ovom trenutku bez vojnog vrha. U zrakoplovu su bili načelnik glavnog stožera general Franciszek Gagor, zapovjednik operativnih snaga general Bronislaw Kwiatkowski, zapovjednik kopnene vojske general Tadeusz Buk, zapovjednik ratnog zrakoplovstva Andrzej Blasik, zapovjednik ratne mornarice viceadmiral Andrzej Karweta i zapovjednik specijalnih postrojba Wojciech Potasinki. Prema pravilima poljske vojske, u slučaju da zapovjednici nisu u mogućnosti obnašati dužnosti automatski ih mijenjaju njihovi zamjenici. Zato će se danas održati hitna sjednica vojnog vrha.

