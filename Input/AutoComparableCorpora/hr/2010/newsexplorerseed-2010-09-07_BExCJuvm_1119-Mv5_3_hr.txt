Iako su njegov plan osudili vlada, vjerski vođe i muslimani diljem svijeta, američki pastor ne odustaje od paljenja Kurana 11. rujna. Pastor Terry Jones, čiji se pastoralni centar nalazi u Gainesvilleu na Floridi, na taj način želi obilježiti devetu godišnjicu napada na SAD. - Kroz ovaj čin, mi otkrivamo da je Islam puno opasniji i nasilniji nego što ljudi misle, rekao je pastor Jones. - Želimo poslati poruku do onih kojima ne smeta ugrožavanje predsjednika, bombardiranje zgrada ili ugrožavanje veleposlanstava, dodao je u svoju obranu. Zbog planiranja 'dana za paljenje Kurana', Jones je već primio brojne prijetnje smrću, piše AP. Ni vatrogasni odjel mu ne želi izaći u susret, pa Jones još uvijek ne posjeduje dozvolu za palež, ali to ne ometa njegove planove. Izradio je i majice s natpisom: 'Islam je vrag'. - Vjerujemo da Islam potječe od vraga, da uzrokuje da milijarde ljudi idu u pakao, to je zavaravajuća religija, to je nasilna religija i to se dokazalo mnogo, mnogo puta, kaže pastor Terry Jones, autor knjige 'Islam potječe od vraga'. Ova crkva također prodaje šalice za kavu i majice koje nose tu frazu. Uz to su otvorili i kanal na You Tubeu kako bi široj javnosti odašiljali svoje poruke. - Mislim, zapitajte se. Jeste li ikada vidjeli doista sretnog muslimana? Dok su na putu u Meku? Dok se skupljaju zajedno u džamiji na podu? Izgleda li to kao religija sreće?, pita Jones u jednom od svojih videa. Terry Jones Zbog Jonesovog plana oglasio se i general David Petraeus, vrhovni zapovjednik američkih i NATO jedinica u Afganistanu. On smatra da bi paljenje muslimanske svete knjige ugrozilo američke vojnike u Afganistanu, ali i Amerikance diljem svijeta. - Slike paljenja Kurana sigurno će iskoristiti ekstremisti u Afganistanu, ali i šire, i to za poticanje nasilja, smatra Petraeus. U Afganistanu su se na ulicama već okupile stotine prosvjednika, koji se protive planu male evangeličke crkve i traže 'smrt Americi'. Svako nepoštivanje Kurana za muslimane je uvredljivo. Priopćenje o osudi plana poslalo je i američko veleposlanstvo u Kabulu, piše CBS. bitno.ba | R.I.

