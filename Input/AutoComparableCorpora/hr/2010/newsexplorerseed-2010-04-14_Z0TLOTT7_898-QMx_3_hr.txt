Poljska zrakoplovna katastrofa u kojoj je pokošen gotovo cijeli politički i vojni vrh poljske elite, prozaično može biti tumačen kao još jedna zrakoplovna katastrofa među drugima, kao ozbiljna drama za žrtve i za cjelokupnu poljsku naciju. Nesreća prouzrokovana zbog magle, pilotske grješke ili pak zbog tehničkog zakazivanja, još je rano za zaključke… Ali kako, iznad tih kontingentnih i svjetovnih razmišljanja, ne percipirati jednu tragičnu „slučajnost“, i sudbonosnu ironiju povijesti? Jer se ta nesreća upravo dogodila u ruskom gradu Smolensku, 70 godina poslije staljinističkoga pokolja 22.000 poljskih časnika od strane NKVD-a (1940. godine), na mjestu gdje su se trebali predsjednik Lech Kaczynski i poljska delegacija simbolično pokloniti. Taj se je skup trebao održati tri dana kasnije nakon simbolične ceremonije kojoj su se, rame uz rame, u Katynu pridružili ruski premijer Putin i poljski premijer Donald Tusk, koji su po prvi put zajedno odali počast žrtvama. Iako ova zrakoplovna katastrofa predstavlja jednu nacionalnu tragediju za poljski narod, uvjeren sam kako će solidnost i trajnost poljskih demokratskih institucija uspjeti pretrpjeti ovaj iznenadni političko-institucionalni poremećaj. Ono što začuđuje i zaslužuje dodatno razmišljanje je ta teško objašnjiva poveznica koja povezuje zrakoplovnu nesreću (pilotske ili tehnološke naravi) i jednu povijesnu tragediju poput Katyna, i to na licu istoga simboličnog mjesta, gdje su se dvije poljske sudbine u vremenskom razmaku od 70 godina, tako reći teleskopirale, i koje su se u jednom munjevitom trenutku spojile, sa snagom gravitacijske atrakcije na istom prostoru. Fenomen će zasigurno zaintrigirati niz istraživača, povjesničara, i pristaša teorije urote. Mišljenja sam da se takav fenomen ne može objasniti isključivo sa svjetovnim i znanstvenim pristupom te da zasigurno sadržava jednu trans-historičnu dimenziju koju je teško konceptualizirati. Kao da munjevitost zrakoplovnog pada briše sve spoznajne kategorije i ne može se razumjeti isključivo putem mašte. Velika medijatizacija u realnom vremenu toga tragičnog događaja, kao i simultani prijenos emotivnih reakcija javnog mišljenja u Poljskoj i diljem svijeta, zasigurno nam govore kako današnje realno vrijeme postaje eminentno političko vrijeme, te da realni prostor ima političku realnost jedino putem neposredne transmisije događaja u cijelome svijetu, pa tako i u slučaju ovoga tragičnog događaja. Naime, poznati urbanist i arhitekt, Paul Virilio, je dokazao kako postoje negativne posljedice tehnološke moći brzine pa i one koje vladaju u području transporta, koje što više pomiču prostorno-vremenske granice zbog imperativa brzine i sveprisustva. On također govori o „dromokraciji„ kao novome obliku postmoderne demokracije kojoj čimbenik brzine odigrava ključnu ulogu u organiziranju društva. Kako postoji politička ekonomija nacionalnih dobara, tako i nastaje politička ekonomija brzine. Brzina uvijek latentno ili otkriveno podrazumijeva nasilje, a procesi ubrzavanja uvijek koketiraju sa smrtonosnim dispozitivima. Taj svijet brzine u području telekomunikacija, prometa i transmisija, koje se fetišizira u ime neprestanog napretka, nastoji uništiti, ne samo aboliranjem distancija između Tienanmena i Londona, Pariza i New Yorka, (u ovome tragičnom slučaju između Varšave i Smolenska), već i sami ontološki status povijesti, i ljudsko smještanje u vremensko-prostorne okvire. Svaka tehnološka inovacija nosi sa sobom unatoč pozitivnih posljedica, i smrtonosne proizvode destrukcije, kada nisu usklađeni s duhovnom dimenzijom. O tome je Spengler tumačio, kada je govorio da bit tehnike može shvatiti samo ako se krene od ljudske duše. Naime, poljska zrakoplovna katastrofa dobro ilustrira tu čudnovatu mutaciju mlade poljske demokracije još uvijek zaokupljena sa saniranjem i radom pamćenja kolektivne povijesne svijesti, u suvremenu dromokraciju koja nadmašuje memorijalne procese pamćenja. Na žalost, ona je koštala živote cjelokupne jedne elite, koja se paradoksalno trebala sabrati na mjestu povijesne tragedije duboko ukorijenjena u vremenu, prostoru i kolektivnom pamćenju. Rilke je jednom rekao kako “sve što se dogodi nastane s tolikom brzinom da nitko ne može to predvidjeti. Događaji nastaju, bez da itko može ići brže od tog 'nastajanja', događaja“. Brzina je apsolutno iznenađenje. Dominantna historiografija ograničava se na analiziranju činjenica i događaja na temelju „dugih razdoblja“. Međutim ovaj tragični događaj, dokazuje koliko je nužno baviti se proučavanjem „akcidentalne povijesti“, sačinjene isključivo s brutalnim prekidima. Povijest je naroda suočena s neprestanim procesima ubrzivanja, komunikacija, prometa, potrošnje, itd., pa tako serijske prometne nesreće postaju banalizirane pojave u svakodnevnici. Postoji također u suvremenoj kulturi i umjetnosti veliki interes za „estetiku katastrofe“ i „ruina“, koliko god to izgledalo morbidno. Živimo s uvjerenjem da je življenje u „trenutku“ u realnom vremenu jedino moguće, ispravno i „profitabilno“. Danas se malo tko obazire na prošlost dok je uzaludna budućnost zabrinjavajuća. Jedino nam preostaje sadašnjost koju nastojimo na jedan način i ubrzati i dinamizirati. To „realno vrijeme“ je akcident akcidenata, to nije Fukuyamin „kraj povijesti, već uokvirivanje povijesti u krizni obruč. Poljska se zrakoplovna katastrofa dogodila u realnom vremenu kao tragično ishodište našega suvremenog društva rizika, koje s neprestanim tehnološkim dostignućima generira nove društvene rizike. Pitanje koje ostaje otvoreno i doseže metafizične dimenzije jest njezino smještanje i povezivanje s drugim tragičnim poglavljem poljske povijesti i pokolja u Katynu, koji je dugo bio interpretiran od službenih i „političko korektnih“ povjesničara i analitičara, kao i Bleiburg u Hrvatskoj, kao „detalj povijesti, ili „nesreća povijesti“ , nesretna praksa toga „burnog vremena“, kada se moglo u ime službene komunističke ideologije nekažnjeno ubijati i likvidirati političke neistomišljenike u ime „povijesnog momenta“ i „revolucionarnog napretka“. Ironična je sudbina htjela da se na istom prostoru susreću jedan tragični „akcident povijesti“ i jedan „apsolutni povijesni zločin“ koji je bio sve osim „povijesna nesreća“, jer je bio poput Bleiburga u Hrvatskoj, sustavno izmišljen, planski proveden i godinama sustavno i namjerno povijesno prešućen. Pa tako u svim tranzicijskim postkomunističkim zemljama, u ime imperativa budućnosti, provodi se sustavni proces povijesnog ubrzavanja, koji zbog nužnosti adaptiranja neoliberalnim tržišnim dinamikama, sustavno se negiraju i revidiraju povijesne činjenice iz prošlosti, a što je i razvidno u Hrvatskoj kada je riječ o kriminalizaciji Domovinskoga rata. Književnik Norman Speer ističe kako „sadržaj pamćenja ovisi o brzini zaborava“. Kada se bavimo i potičemo brzinu, onda direktno ili indirektno, a posebice na području politike i povijesti, radimo i potičemo „zaborav“. Suvremene tehnologije „realnog vremena“ i mondijalizacija vremena nose u sebi nasilni proces zaborava i evakuiranja realnosti. Veliki je tajnoviti paradoks da su se u katynskoj šumi po prvi put susrele i na jedan način „sjedinile“ žrtve zrakoplovne nesreće, kao žrtve „rizika“ i „zaborava“ ubrzanoga realnog vremena, i katynske žrtve „pamćenja“ Drugoga svjetskog rata. Možda je to znak nastanka novoga neistraženog oblika „transhistorističkog“ akcidenta. Jure Vujić Komentari (0) Joomla components by Compojoom

