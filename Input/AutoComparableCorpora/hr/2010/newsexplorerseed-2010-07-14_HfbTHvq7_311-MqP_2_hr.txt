Svjetsko nogometno prvenstvo je iza nas. Ljepši će spol reći 'Hvala Bogu'. No mnogi ljubitelji nogometa, znajući da nas do slijedećeg čekaju još duga četiri ljeta, rado se prisjećaju svih situacija koje su nas razveseljavale tijekom minulih mjesec dana. Donosimo vam pregled svih ne-striktno-nogometnih tema koje su nas uveseljavale kroz 30 dana koje smo proveli u Južnoj Africi. 1. Eh taj Jabulani Službena Adidasova lopta za 19. Svjetsko nogometno prvenstvo izazivala je brojne polemike i burne rasprave tijekom cijelog Mundijala. Zapravo, prvi nezadovoljnici javili su se još uoči početka turnira, a najglasniji među njima bili su, očekivano, vratari. Tako su svoj glas kontra ove lopte dali i ponajbolji svjetski vratari Gianluigi Buffon i Iker Casillas, a srpski je vratar Stojković situaciju slikovito opisao biranim riječima. 'Ovo nije normalno. Iz prvenstva u prvenstvo proizvođači lopti idu sve više na ruku napadačima. Shvaćam da je svima u interesu da bude što više atraktivnih golova, ali negdje se mora podvući granica. Ova lopta je toliko nepredvidljiva da nam vratarske vještine vrlo malo pomažu. Iskreno, ne bih se čudio da za četiri godine u Brazilu FIFA dopusti napadačima korištenje vatrenog oružja' Strasti se nisu stišale ni kada je prvenstvo počelo, a da se Jabulani doista malo čudno ponaša, uvjerili su se i svi oni koji su pratili SP JAR. Međutim, mnogi su vratari potom shvatili kako se u slučaju vlastite pogreške također mogu pozvati na 'vražu' loptu, pa je ponekad (engleski vratar Green) dosita teško zaključiti radi li se o pogrešci vratara, ili o varljivosti lopte. 2. Nepodnošljive Vuvuzele Možda i najizlizanija ne-nogometna tema s juga Crnog kontinenta dolazi nam u vidu afričkih trubi – vuvuzela. Vuvuzela, ili drugim imenom lepatata, afrička je plastična truba dužine 65 centimetara, koja proizvodi silnu monotonu buku. E sad, kada se na jednom stadionu u istu vrijeme zatrubi u nekoliko desetaka tisuća vuvuzela, onda dobijete dekor kakvom smo svjedočili na Svjetskom prvenstvu u Južnoj Africi. Uz svo dužno poštovanje prema domicilnom stanovništvu koje vuvuzele smatra svojim kulturnim naslijeđem, što usput budi rečeno one uopće nisu, ova zaglušujuća buka u potpunosti je 'ubila' čar nogometnog navijanja. Naravno, onakvog navijanja na kakvo je većina ljubitelja nogometa navikla. Da ne govorimo o tome da se većina himni uopće nije čula, te da je čak i tradicionalno glasna pjesma engleskih navijača negdje utihnula, vuvuzele su bitno narušile i samu igru. Kako je prvenstvo odmicalo mogli smo vidjeti niz primjera kada igrači jednostavno nisu čuli svoje suigrače, a ponekad čak i zviždaljku suca. Istina, i igrači su to ponekad iskorištavali, ali ako je nas pred malim ekranima izluđivala ta nesnosna buka, kako je tek onda to izgledalo na terenu. Najsmješnijoj 'vuvuzela situaciji' svjedočili smo na utakmici Slovenije i Alžira, kada je slovenski vratar Handanović poslao loptu svom braniču koji, okrenut leđima, uopće nije čuo što mu ovaj viče. Loptu je uzeo alžirski napadač, ali srećom po Slovence, Handanović je obranio njegov udarac. Proučavajući povijest vuvuzela, došli smo do podatka da i u Brazilu postoji instrument sličnog učinka po imenu corneta. Nadajmo se samo, da nećemo i za četiri godine gledati utakmice uz dekor deranja tisuća afričkih slonova. 3. Suđenje za zaborav Malo kad su suci izazvali toliko negodovanja kao na Svjetskom prvenstvu u Južnoj Africi. Premda će vam FIFA reći kako je 96 posto sudačkih odluka ispravno, prešutjeti će da je upravo onih četiri posto bilo ključno. Pa podsjetimo se… Kako objasniti jednom engleskom navijaču da je 96 posto odluka ispravno, kada Urugvajac Larrionda kaže da Lampardova lopta koja je za više od pola metra prešla gol crtu, nije pogodak. Pokušajte Amerikancu objasniti da je prilikom Eduovog pobjedničkog gola protiv Slovenije napravljen prekršaj. Malijski sudac Koman Coulibaly do dana današnjeg nije uspio utvrditi tko je i na kome napravio prekršaj. Premda je Argentina uvjerljivo svladala Meksiko u osmini finala (3:1) ostaje nam činjenica da je vodeći pogodak Carlos Tevez postigao iz debelog zaleđa. Premda je taj susret vodio nama dobro znan Talijan Rosetti, za kojega je Ćiro Blažević jednom prilikom ustvrdio da je papak, pokazalo se da i iskusni europski sudac može napraviti krucijalnu pogrešku. Prisjetite se samo rukometa Luisa Fabiana, koji prvo jednom rukom spusti loptu, pa je nogom prebacio na drugu stranu, pa opet rukom namjestio na šut, pa na kraju pogodi za vodstvo Brazila. Da stvar bude gora francuskom sucu Lannoyu ta je situacija bila toliko smiješna da je osobno ispratio Fabiana do centra, pritom se prigodno smješkajući i pokazujući na Brazilčevu ruku. Da ne nabrajamo sada sve više ili manje dvojbene odluke arbitara minulog Mundijala, za kraj ćemo samo izraziti nadu da će za četiri godine u Brazilu suđenje biti bitno bolje. Jer ovo koje su nam FIFA-ini arbitri priredili u Južnoj Africi nije bilo na razini Svjetskog prvenstva. 4. 'Ljubim ruku gospodine Suarez' Zaista nesvakidašnji potez vidjeli smo u 120. minuti četvrtfinalne utakmice Urugvaj – Gana. Bila je to borba za polufinale, a na kraju regularnog dijela utakmice rezultat na semaforu pokazivao je 1:1. U produžetke je Gana ušla odlučnije, željna riješiti situaciju prije ruleta jedanaesteraca. To im je umalo i pošlo za rukom, kada su napravili veliki pritisak pred golom vratara Muslere u posljednjoj minuti produžetaka. Međutim na putu do prvog afričkog polufinala iskočila je ne jedna, već obje ruke napadača Urugvaja Luisa Suareza. On je, naime, na gol liniji odlučio preuzeti ulogu vratara i tako, znajući da će biti isključen, omogućiti svojoj momčadi još jednu priliku kroz jedanaesterac. U tom trenutku svoje je prste umiješala i sudbina, jer je prvi ganski topnik, Asamoah Gyan, pogodio gredu urugvajskog gola. Zanimljivo je da je Gyan prije toga na prvenstvu dva puta bio precizan s bijele točke, a i desetak minuta kasnije također je pogodio mrežu Urugvaja. No, na žalost svih Ganaca, Urugvaj je što sretno a što spretno prošao u polufinale s Nizozemskom. Dan nakon utakmice Urugvajem se proširio najnoviji vic prema kojem se Luisa Suareza u domovini treba pozdravljati s 'ljubim ruku gospodine Suarez'. 5. Treće najposjećenije Svjetsko prvenstvo u povijesti Unatoč svim bojaznima, strahovima i strepnjama vodećih ljudi FIFA-e, službena statistika kaže kako je prvo Svjetsko prvenstvo na afričkom kontinentu ušlo u povijest kao treće najposjećenije ikada. Podatak kojemu se mnogi još uvijek ne mogu dovoljno načuditi, budući da su i sami svjedočili polupraznim stadionima. Međutim, brojke govore drugačije. Prema posljednjima podacima krovne nogometne organizacije FIFA-e, prvi Mundijal na Crnom kontinentu treći je najposjećeniji u povijesti nogometa. S nešto manje od tri milijuna gledatelja u 64 odigrane utakmice, nalazi se odmah iza prošlog SP-a u Njemačkoj, te onog odigranog 1994. godine u SAD-u. Jedino Svjetsko prvenstvo održano na sjevernoameričkom kontinentu, prije 16 godina, još uvijek ima rekordnu posjećenost od 3,59 milijuna gledatelja, dok Mundijal iz Njemačke drži drugo mjesto s 3,36 milijuna nogometnih fanova. Tako je na kraju, unatoč strahovanjima, Svjetsko prvenstvo u Južnoj Africi opravdalo očekivanja. 6. Nostradamus 21. stoljeća – hobotnica Paul Ako već nije moguće napisati knjigu, a onda bi barem mogli spjevati kakvu pjesmu o Nostradamusu 21. stoljeća. Ne zvoni vam? Hm… Riječ je, naravno, o vidovitoj hobotnici Paulu, koja s 80 postotnom preciznošću, već dvije godine, pogađa ishode utakmice njemačke nogometne reprezentacije. Vidoviti Paul, za one rijetke koji još ne znaju, je dvogodišnja hobotnica iz vodenog parka Sea Life u njemačkom Oberhausenu. Po izgledu nalik svim hobotnicama svijeta, Paul ima i specijalne moći. Naime, zaposlenici vodenog parka prije svake utakmice Elfa u Paulov akvarij postave dvije posudice s identičnom hranom te na svaku postave po jednu zastavicu. Paul se nakon nekog vremena pokrene i odluči iz koje će jesti. Na taj način i prognozira pobjednika utakmice, a zaprepašćuje podatak da je samo u jednom slučaju Paul odabrao krivu posudu. Na žalost po Nijemce, to se dogodilo upravo u finalu prošlog EURA, kada je Paul krivo odabrao Njemačku (Španjolska slavila pogotkom Fernanda Torresa). Međutim, na minulom Mundijalu Paul je razoružao sve skeptike i na svih sedam utakmica njemačke reprezentacije pogodio točan ishod. Pet pobjeda i dva poraza Elfa, Paul je predvidio bez greške. Na njegove usluge brojni kladioničari moći će računati i na slijedećem Euru u Poljskoj i Ukrajini, ali nažalost ne i na Mundijalu u Brazilu. Naime, hobotnice Paulove vrste imaju životni vijek od svega pet godina, pa Paul neće dočekati svjetsku nogometnu smotru u Brazilu. 7. Mundijal u brojkama Broj golova - 145 Broj dosuđenih jedanaesteraca - 15 Broj realiziranih jedanaesteraca - 9 Broj hat-trickova - 1 (Argentinac Gonzalo Higuain) Najviše golova i asistencija - 8 (Thomas Müller) Najefikasnija: Njemačka (16) Najneefikasnija: Honduras, Alžir (0) Najviše golova primila: Sjeverna Koreja (12) Najviše utakmica bez primljenog gola: Španjolska (4) Prvi gol: Južnoafrikanac Siphiwe Tshabalala (Južna Afrika - Meksiko 1:1) Broj autogolova - 2 Najstariji strijelac: Meksikanac Cuauhtémoc Blanco - 37 godina, 151 dan Najmlađi strijelac: Thomas Müller - 20 godina i 273 dana Broj žutih kartona: 261 Broj crvenih kartona: 17 Najviše žutih kartona: Nizozemska (22) SECIRAMO MUNDIJAL: Posrnuli divovi i neporaženi Spartanci

