Irska je pokleknula i objavila paletu nepopularnih mjera štednje koje bi trebale pripomoći vratiti zemlju na pravi put. Osim rezanja troškova i povećanja poreza, jedna od nepopularnijih mjera jest smanjenje minimalne plaće, novi imovinski porez te velika otpuštanja u javnom sektoru. Četverogodišnji plan osmišljen je tako da zemlja uštedi 15 milijardi eura, odnosno 20 milijardi dolara. Vlada usto dalje pregovara o spasonosnom paketu Europske unije i Međunarodnog monetarnog fonda koji bi trebao vrijediti oko 85 milijardi eura. Plan oporavka predviđa smanjenje 24.750 radnih mjesta u javnom sektoru, uštedu od socijalnih davanja od 2,8 milijardi eura te 1,9 milijardi eura veće prihode od poreza na dohodak. Vlada će smanjiti minimalnu plaću za jedan euro, na 7,65 eura po satu. Povećat će PDV sa 21 posto na 22 posto u 2013. godini, s tim da će u 2014. biti još veći, odnosno 24 posto. Ipak, Irska će i dalje zadržati nizak korporativni porez, i to na 12,5 iako su mnogi sugerirali da bi se prihodi najbrže skupili poveća li se upravo taj porez. Ministar financija Brian Lenihan izjavio je da će vlada uskoro uvesti porez na imovinu, koji će većinu vlasnika domova koštati do 200 eura do 2014. godine. Usto, dodao je, štednja i rezovi bit će usmjereni na područja najvećeg troška – plaće, mirovine i socijalna davanja. Ukupno bi se mjerama štednje trebalo uštedjeti 10 milijardi eura, a povećanje poreza u budućnosti bi trebalo donijeti prihode, odnosno uštede od pet milijardi eura. Premijer Brian Cowen izjavio je da se nada kako će plan donijeti sigurnost ljudima i nadu za bolju budućnost. – Možemo i izvući ćemo se iz ove krize kao što smo to već u prošlosti učiniti. Volimo ovu zemlju i želimo da naša djeca imaju budućnost – kazao je. Unatoč mjerama za spas Irske, S&P je snizio irski rejting za jednu kategoriju, s AA na AA-. Naravno, razlog je zabrinutost zbog troškova spašavanja financijskog sektora.

