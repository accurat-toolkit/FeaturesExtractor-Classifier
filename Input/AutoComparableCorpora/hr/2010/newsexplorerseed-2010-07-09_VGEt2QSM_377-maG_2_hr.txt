Danas je na Svjetskom nogometnom prvenstvu na rasporedu prva polufinalna utakmica između Nizozemske i Urugvaja. Igra se u Cape Townu, a s radoznalošću očekujemo rasplet i odgovor na pitanje može li Urugvaj obraniti čast južnoameričkog nogometa nakon što su plasman među četiri najbolje momčadi izborile čak tri europske reprezentacije. Dvostruki svjetski prvak Urugvaj vjerojatno će biti oslabljen neigranjem ozlijeđenog kapetana Lugana, a nedostajat će im itekako kartonirani najbolji strijelac Luis Suarez. Nizozemci muku muče sa sastavljanjem i inače slabijeg defenzivnog dijela momčadi, nedostajat će im zadnji vezni De Jong. Zato će velik motiv imati Wesley Sneijder, koji ima priliku ući u povijest. Naime, nikad jedan igrač u istoj sezoni nije bio svjetski prvak, europski klupski prvak, prvak države i osvajač Kupa. On je ove sezone sa svojim Interom osvojio trostruku krunu, a sada s nacionalnom momčadi ima priliku i za četvrtu. Sneijder i nevjerojatno brzo oporavljeni Arjen Robben ključevi su igre Van Marwijkove momčadi. Nizozemska je sa zlatnom generacijom Johana Cruyffa 70-ih godina prošlog stoljeća dvaput igrala u finalima SP-a, no nijednom nije otišla do samog kraja. Na drugoj strani, Urugvaj ima dva naslova svjetskog prvaka, no iz daleke prošlosti. Zadnji put je među osam najboljih momčadi svijeta bio prije punih 60 godina. Nizozemska i Urugavaj samo su jednom igrali međusobno na SP-u, bilo je to 1974. godine u Njemačkoj. Nizozemska je pobijedila s 2:0 golovima Repa. Prijenos susreta možete pratiti od 20.20 na HTV 2 i na našem portalu.

