Smjesta treba provesti istragu o izraelskom napadu na brod koji je vozio humanitarnu pomoć stanovništvu Gaze, već tri godine u blokadi! Treba hitno utvrditi: što se dogodilo i tko je za to odgovoran? Rekao je to, prije dva dana, glavni tajnik UN-a Ban Ki-moon u službenoj izjavi pred zastavom svjetske organizacije tamo negdje na 35. katu zgrade na East Riveru u New Yorku. Ne znam je li toga dana i u New Yorku bilo kišovito i mutno, što mnogim ljudima i te kako utječe na raspoloženje i ograničava rasuđivanje! Glavni tajnik UN-a Ban Ki-moon odlučno je u pola glasa, jer čovjek i onako ne govori preglasno pa ni onda kada nešto zahtijeva u ime svijeta, zatražio da Izraelci provedu ono što je Vijeće sigurnosti nakon temeljitih razgovora dogovorilo kao najmanje štetno! Za koga? Vidjet će se jer je Bliski istok priča bez kraja u kojoj svaki novi "akter", kako se to voli nazivati, daje svoj obol. Dakle, od Izraelaca se traži da "promptno reagiraju s neovisnom, vjerodostojnom i transparentnom istragom". Oni sami sebe trebaju istražiti! Zamisao neke međunarodne istrage blokirao je u Vijeću, SAD. Turska, čiji je brod napadnut ,a i devetero ubijenih u izraelskoj vojnoj operaciji su Turci, zahtijevala je istrago sličnu onoj koju je provodio Richard Goldstone u vezi s prošlogodišnjim napadom i borbama u Gazi. Zašto je takvo što bilo neprihvatljivo? Goldstone je svjetski poznat sudac za ratne zločine, Južnoafrikanac, ali i Židov. E, taj i takav je na kraju istrage, koja je potrajala, zaključio da su u slučaju Gaze i Izraelci i Hamasovci krivi za ratne zločine i zločine protiv čovječnosti! Priči je odmah došao kraj... Sadašnje poglavlje Bliskog istoka sadrži gotovo ponavljanje onoga što međunarodna zajednica zna već veoma dugo, a mijenjaju s povremeno samo imena. U najnovijem slučaju Turska je provela kontrolu napadnutog broda pri ukrcaju i provjerila putnike! Ako to nije bilo dovoljno, zašto nije zatražena UN-ova provjera broda ili njegovo zaustavljanje na pučini? Izrael takvo što nije ni imao na umu. Vojska, specijalci, to je ono što se prvo pokreće! I tako je počeo ovaj tjedan. Desant izraelskh specijalaca teško da itko u svijetu može smatrati opravdanim potezom, a još manje da je dolazak brodova s humanitarnom pomoći otvoreni poziv za napad u kojem je ubijeno devetero ljudi. Na Bliskom istoku toliko ljudi gine da se nekomu taj broj može činiti malim za toliku "galamu" ali... Ovaj put nećemo o kvaliteti planiranja takve operacije i učincima koje je proizvela! Izraelski vojni vrh trebao bi se dobrano zabrinuti ako na takav način štiti sigurnost svoje zemlje. A o tome je riječ? Svi oni koji u Gazi ovise o pomoći izvana, a njih je, procjenjuje se, 1,5 milijun ljudi, i dalje su osuđeni na nametnutu im izraelsku blokadu. Sve se nadzire tako da, naprimjer, u Gazu ne može cement, šećer! Prema UN-ovoj statistici 70% stanovnika Gaze živi s manje od 1$ na dan, a 75% ovisi o pomoći u hrani dok 60% njih nema dnevni pristup vodi. Ovo kolektivno kažnjavanje Palestinaca, Jeruzalem opravdava postojanjem Hamasa u njihovim redovima. Svjestan situacije, Egipat je ponovno otvorio granični prijelaz s Gazom kako bi se ljudima, osim tunelima, moglo kako-tako pomoći. Za to "novo" stanje Vijeće sigurnosti ima poruku koju upućuje na izraelsku adresu: opsada Gaze ne može se podupirati!!! Stoga traže: kontinuirani tijek robe i ljudi u Gazu, jednako kao i neometanu distribuciju humanitarne pomoći. Rečeno, zapisano, odaslano. I? Podsjećam da izraelsko insistiranje na pravu da blokira Gazu ni jedna zemlja u svijetu, pa ni SAD, nije poduprla. I što se dogodilo? UN, koji kategorično osuđuje blokadu, očistio je Goldstoneov izvještaj od svih možebitnih osuda za napad na tu istu Gazu. Svima je znano da je Izrael rekorder u kršenju UN-ovih rezolucija, a ni međunarodno pravo nije nešto na što bi se pozivali ili oslanjali. Tako ni međunarodno pravo mora u najnovijem slučaju nije bilo zaprekom da se krene u operaciju napada na brod u međunarodnim vodama. Uza sve to američki predstavnik u Vjeću sigurnosti ukorio je organizatore flotile koja je pokušala dostaviti pomoć kako je bilo neodgovorno pokušati dostaviti pomoć morskim putem zbog izraelske blokade! S tim paketom uspješnog podupirnja pregovora na daljinu, u Washington idući tjedan na poziv Bijele kuće stiže izraelski premijer Benjamin Netanyahu. Posljednji put, u ožujku, na razgovore s predsjednikom Barackom Obamom stigao je nakon što su odobrili gradnju više od tisuću novih kuća židovskim naseljenicima u istočnom Jeruzalemu. Katastrofa, bila je jedina ocjena toga sastanka! Katastrofa nije spriječila nov potez Jeruzalema, a još manje umanjila samouvjerenost izraelskog premijera. On zna da su Palestinci razjedinjeni i da mu nisu prijetnja u iznenadnim odlukama, a jednako tako zna da će se Amerika duriti neko vrijeme, ali da će i to proći bez ozbiljnih posljedica za dugogodišnje savezništvo iz interesa! Računa li uopće tko na Ban Ki-moona, koliko je on uvjerljiviji ako već nije glasniji!?

