Poljski predsjednik Lech Kaczynski, njegova supruga Marija, najviši zapovjednici poljske vojske i drugi državni dužnosnici nalazili su se među 97 ljudi koji su poginuli u nesreći poljskog predsjedničkog zrakoplova pokraj Smolenska u Rusiji. Poljaci se masovno okupljaju na trgovima i pale svijeće za stradale u nesreći. Privremeni predsjednik države, dosadašnji predsjednik donjeg doma poljskog parlamenta Bronislaw Komorowski proglasio je tjedan dana nacionalne žalosti. >> Poljska: Predsjednik parlamenta preuzima dužnost predsjednika države >> Walesa: Isuse i Marijo, nezamisliva tragedija >> Lech Kaczynski - od dječje zvijezde do predsjednika države >> Svjetski čelnici: Ovo je tragedija za cijelu Poljsku Prema priopćenju ruskog ministarstva za izvanredna stanja, u zrakoplovu Tupoljev TU-154M nalazilo se 97 ljudi, od kojih 88 članova poljskog izaslanstva na putu za Katynsku šumu, 20 kilometara od Smolenska, gdje je 1940. po Staljinovoj naredbi ubijeno 22.000 poljskih časnika, vojnika i ratnih zarobljenika, gdje su trebali sudjelovati na komemoraciji njima u čast. Pronađeno tijelo poljskog predsjednika i dvije crne kutije Tijelo poljskog predsjednika Lecha Kaczynskog pronađeno je na mjestu nesreće njegova zrakoplova pokraj Smolenska, kao i dvije crne kutije iz letjelice, objavili su ruski mediji. Tijela svih 97 žrtva su nađena i bit će prevezena u Moskvu, rekao je ministar za izvanredna stanja Sergej Šojgu. Informaciju da je pronađeno predsjednikovo tijelo objavila je agencija RIA Novosti, pozivajući se na visokog ruskog dužnosnika. Ostale pojedinosti nisu objavljene, osim da je identificirano još nekoliko tijela. Pronalazak dviju crnih kutija iz Tupoljeva 154M objavio je ruski ministar za izvanredna stanja Sergej Šojgu i dodao da je već počelo njihovo preslušavanje i ekspertiza. Glasnogovornik stranke Pravo i pravednost (PiS) u međuvremenu je izjavio da je predsjednikov blizanac i bivši premijer Jaroslaw Kaczynski otputovao na mjesto nesreće. 'Shrvan je tragedijom, ali hrabar', rekao je Mariusz Blaszczak. Njegova osobna situacija je još gora jer im se majka Jadwiga (84) već više od mjesec dana nalazi u bolnici u teškom stanju. 'Ne znam je li ona obaviještena o tragediji', rekao je Blaszczak. Uzrok nesreće ljudska pogreška? Približavajući se ruskoj zračnoj luci u Smolensk u 10.50 sati, po lokalnom vremenu, zrakoplov se oko dva kilometra prije cilja srušio u šumu, a jedan od uzroka nesreća mogla bi biti greška pilota, pojasnio je Andrej Jevsejenkov, glasnogovornik mjesnih vlasti u Smolensku. 'Zapeli su za vrhove drveća, srušili se i avion se raspao u komade', rekao je regionalni guverner regije Smolensk Sergei Antufijev. Nakon pada, avion se zapalio. Ruske RIA Novosti izvještavaju kako se zrakoplov srušio 300-400 metara od piste, dok je pokušavao sletjeti iako je bila gusta magla. Ruska televizija prikazala je olupinu zrakoplova, obojanog u nacionalne crvenu i bijelu boju. Dužnosnik ruske kontrole leta tvrdi da je pilot zanemario nekoliko savjeta da zbog magle sleti u Moskvi ili Minsku. 'Nitko ne bi trebao slijetati po tako gustoj magli', kazao je dužnosnik koji je želio ostati anoniman. Putin obećao brzu istragu zrakoplovne nesreće Ruski premijer Vladimir Putin obećao je brzu istragu uzroka pada zrakoplova. 'Moramo učiniti sve da pomognemo obiteljima žrtava', rekao je Putin državnoj televiziji nakon obilaska mjesta pada zrakoplova u blizini Smolenska na zapadu Rusije. Putin je tamo također odao počast žrtvama minutom šutnje. Ruski predsjednik Dmitrij Medvedev je ranije Putina imenovao voditeljem istražnog povjerenstva za nesreću. Ruski ministar prometa Igor Levitin je u međuvremenu optužio poljske pilote Tupoljeva TU-154 da su postupali samovoljno. Vidljivost na mjestu nesreće iznosila je tek 400 metara dok je propisana vidljivost za slijetanje 1000 metara, rekao je. Levitin je rekao da su nađene crne kutije s podacima o letu koje će u Moskvi ispitati ruski i poljski stručnjaci. Agencija Interfax je javila da su poljske vlasti priopćile kako su otvorile i svoju neovisnu istragu. Pilot odbio odletjeti prema Minsku? Slične informacije iznio je i predstavnik bjeloruskih zrakoplovnih vlasti, kako navodi Interfax. 'Neposredno prije izlaska zrakoplova iz područja bjeloruske odgovornosti, ruski su nas kolege zamolili da posadu zrakoplova obavijestimo o lošim vremenskim uvjetima slijetanja u Smolensku', rekao je neimenovani izvor iz bjeloruskih zrakoplovnih vlasti za Interfax. Zapovjednik ruskih zračnih snaga Sergej Razigrajev rekao je da je pilot prije onog kobnog, tri puta pokušao sletjeti i kategorički odbio mogućnost da odleti do Minska. 'Bjeloruska kontrola leta prenijela je informaciju zrakoplovu Tu-154, ali su poljski piloti odlučili nastaviti let prema Smolensku', dodao je. Ruski su istražitelji priopćili da se ispituju mogući uzroci nesreće, od loših vremenskih uvjeta, ljudskog faktora i tehničkih problema. Zrakoplov star 20 godina TU-154M jedan je od dva Tupoljeva koje koristi poljska vlada i stari su oko 20 godina. Vladini dužnosnici su se često žalili na starost i dotrajalost vladinih zrakoplova. Osim poljskog predsjednika Lecha Kaczynskog i njegove supruge Marije, među 96 ljudi poginulih u zrakoplovnoj nesreći u blizini ruskog Smolenska su i guverner poljske središnje banke, 47-godišnji Slawomir Skrzypek, načelnik glavnog stožera poljske vojske Franciszek Gagor i zamjenik ministra vanjskih poslova Andrzej Kremer, načelnik glavnog stožera general Franciszek Gagor, zapovjednik operativnih snaga general Bronislaw Kwiatkowski, zapovjednik kopnene vojske general Tadeusz Buk, zapovjednik ratnog zrakoplovstva Andrzej Blasik, zapovjednik ratne mornarice viceadmiral Andrzej Karweta i zapovjednik specijalnih postrojba Wojciech Potasinki i predsjednik poljskog olimpijskog odbora Piotr Nurowski. Po pravilima poljske vojske, u slučaju da zapovjednici nisu u mogućnosti obnašati dužnosti automatski ih mijenjaju njihovi zamjenici. Glasnogovornik poljskog glavnog stožera najavio je za hitnu sjednicu vojnog vrha. (Mi.Dr./Hina)

