06/08/2010 Hrvatski rat za neovisnost završio je najvećom kopnenom ofenzivom od 2. svjetskog rata. Kao i svake godine, Hrvatska i Srbija izrazile su oštro suprotstavljene stavove vezano uz značaj događaja. Nataša Radić iz Zagreba za Southeast European Times - 06/08/10 Hrvati obilježavaju 5. kolovoza kao Dan pobjede. [Bruno Krstulović/SETimes] Hrvatski politički velikodostojnici okupili su se u Kninu u četvrtak, 5. kolovoza, kako bi obilježili 15. godišnjicu Operacije Oluja, vojne akcije kojom je okončan rat u Hrvatskoj. Godišnjica se od 1995. u Hrvatskoj slavi kao Dan pobjede i domovinske zahvalnosti. Govoreći na ceremoniji, hrvatski predsjednik Ivo Josipović podjednako se usredotočio na budućnost, kao i na prošlost Hrvatske. Pozvao je na posvećivanje dodatne pažnje socijalnim potrebama u zemlji. "Nitko ne bi trebao biti gladan u Hrvatskoj, ne bi smjelo biti mladih bez perspektive ili izgleda za kvalitetno obrazovanje, a sve bi hendikepirane osobe trebale imati priliku pohađati rehabilitacijske programe, dobiti priliku da rade i uživaju u normalnom životu", rekao je. Operacija Oluja uzrokuje ogorčena sporenja Hrvatske i Srbije, a Josipović, koji je radio na unapređenju diplomatskih veza, jasno je odredio krivnju za sukob koji je zahvatio Balkan tijekom 1990-ih. Politika bivšeg jugoslavenskog nasilnika Slobodana Miloševića donijela je zlo u regiju, u Hrvatsku, u Srbiju i svim ljudima koji žive u regiji, rekao je. "Naša je pobjeda časna i nikome ne daje pravo na odmazdu", rekao je. Jadranka Kosor, premijerka Hrvatske, rekla je kako Hrvatska kao članica NATO-a, a uskoro i članica EU, želi da regija postane primjer stabilnosti i mira. Uz to je odlučno stala u obranu operacije iz 1995. "Povijesna je činjenica kako je Hrvatska bila brutalno napadnuta, a tenkovi su došli iz Srbije", rekla je Kosor. "Uništili su hrvatske gradove i ubijali hrvatske vojnike i civile. Nećemo dozvoliti revidiranje povijesnih činjenica na bilo koju temu, a posebice ne vezano uz vojne akcije koje su zauvijek oslobodile Hrvatsku." Slični članci Loading "Imali smo pravo na obranu naše zemlje u ime budućnosti naše djece", rekla je. "Slavit ćemo Operaciju Oluja jer time slavimo pobjedu i mir." Stav Beograda ostaje sasvim suprotan. U srijedu se srpski predsjednik Boris Tadić susreo s obiteljima nestalih osoba te rekao kako "zločini ne mogu biti zaboravljeni". Operacija Oluja bila je velika vojna akcija koja je trajala 84 sata i postala najveća kopnena ofenziva u Europi nakon 2. svjetskog rata. Počela je rano ujutro 4. kolovoza 1995. i okončala tako što je Hrvatska povratila nadzor nad područjima zemlje koja su od 1991. bila pod okupacijom srpskih separatista. Iako je pobjeda bila jasna, nije bila bez žrtava. Prema izvorima UN-a, iz područja je kao posljedica operacije pobjeglo 150.000 do 200.000 ljudi. Hrvatski izvori taj broj procjenjuju na 90.000 izbjeglica, dok srpski izvori tvrde kako je izbjeglo 200.000 do 250.000 Srba. Broj civilnih žrtava također je sporan. Hrvatski helsinški odbor navodi kako je ubijeno 116 ljudi, dok srpska nevladina organizacija Veritas procjenjuje tu brojku na 1.200. Istovremeno, poginula su i 184 hrvatska vojnika, dok ih je 1.430 bilo ranjeno. Ovaj tekst poručio je SETimes.com. Loading Glasovanje Loading Your email has been sent.

