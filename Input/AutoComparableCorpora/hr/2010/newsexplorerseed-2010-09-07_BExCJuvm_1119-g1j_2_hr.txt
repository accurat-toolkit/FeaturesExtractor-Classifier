Pastor Terry Jones namjerava ispuniti svoju 'misiju' spaljivanja Kurana usprkos prijetnjama smrću i žestokim kritikama koje čin karakteriziraju kao nerazborit i neprimjeren. Jones je u srijedu odbacio poziv američke državne tajnice Hillary Clinton koja od njega traži da odustane od namjere koja bi se trebala ostvariti na devetu obljetnicu 'terorističkog napada na SAD'. Dok ustrajno trpi žestoku kritiku Obamine administracije, Jones je za američke medije izjavio da je od trenutka kada je najavio spaljivanje primio više od stotinu prijetnji smrću. - Ako to ne napravimo, kada ćemo prestati s ustupcima? – rekao je pastor za televizijsku kuću ABC. - To je nešto što moramo učiniti, to je poruka koja se mora poslati. Jones je potvrdio da će tijekom 'slanja poruke' biti naoružan i da su on i njegova stado 'spremni dati svoje živote'. Američka državna tajnica Hillary Clinton je ispred administracije jasno i diplomatski osudila najavljeni čin rekavši da je on 'neučtiv i nečastan'. Ostatak visokih dužnosnika još je koncizniji, pa tako državni pravobranitelj Eric Holder kaže da je riječ o 'idiotskoj i opasnoj' namjeri. Alarm Bliskoistočni tisak zvoni na uzbunu, libanonski Daily Star piše da će čin 'vjerojatno zapaliti vatru bijesa koji će se proširiti globusom', dok Khaleej Times iz Ujedinjenih Arapskih Emirata plan naziva 'bijesnim i suludim'. Oglasio se i David Petraeus, zapovjednik američkih i NATO postrojbi u Afganistanu, upozorivši da su već počeli prosvjedi usmjereni protiv savezničkih trupa razmještenih u Kabulu. Upozorenje je u srijedu ponovio glasnogovornik Bijele kuće Robert Gibbs: - Zabrinjava nas svaka aktivnost koja ugrožava naše postrojbe, U javnoj replici Jones je dao do znanja da 'razumije' zabrinutost, no da ga ona neće spriječiti u naumu. - Umjesto da se povučemo, možda je vrijeme da ustanemo. Možda je vrijeme da pošaljemo poruku radikalnom Islamu da nećemo tolerirati njegovo ponašanje – rekao je pastor za Associated Press. Na zakusci koja je u utorak navečer priređena u state departmentu kako bi se označio Ramadan, Clinton je rekla: 'Ovdje sjedimo zajedno za ovim obrokom na dan kada stižu vijesti da pastor u Gainesvilleu, Florida, 11. rujna namjerava spaliti sveti Kuran. Ja sam srčano jasna u jednoglasnoj osudi ovog neučtivog i nečasnog čina, osudi koja stiže od američkih religijskih vođa svih vjeroispovijesti'. - Naša predanost religijskoj toleranciji seže do samih početaka naše nacije. Mnogi od vas znaju da je 1790. godine George Washington u sinagogi u Newportu, Rhode Islan, napisao da naša zemlja neće 'podupirati fanatizam'. Ovog tjedna, stotine Afganistanaca je prosvjedovalo ispred džamije u Kabulu, uz poklike 'Smrt Americi'. Prije no što su ih organizatori skupa primirili prosvjednici su kamenjem napali američki vojni konvoj. U subotu je glas diglo i nekoliko tisuća Indonežana koji su se okupili ispred američkog veleposlanstva u Jakarti. Zajednička izjava američkih religijskih vođa osudila je namjeru pastora Jonasa, opisujući je kao primjer 'protu-islamske mahnitosti'.

