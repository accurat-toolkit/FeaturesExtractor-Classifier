LISABON – Kultura danas odražava napetost, koja ponekad poprima oblike sukoba između sadašnjosti i prošlosti, rekao je papa Benedikt XVI. u govoru kulturnjacima okupljenim danas u kulturnom centru Belém u Lisabonu, kamo je stigao jučer u trodnevni posjet Portugalu. - Dinamika društva apsolutizira sadašnjost odvajajući je od povijesnog kulturnog bogatstva bez namjere da označi neku budućnost. Takvo vrednovanje sadašnjosti kao velikog izvora nadahnuća smisla života, kako individualnog tako i društvenog, sučeljava se sa snažnom kulturnom tradicijom - rekao je Benedikt XVI. Dakako, govorio je o kulturnoj tradiciji portugalskog naroda obilježenoj tisućljetnim utjecajem kršćanstva, ali ta se misao odnosi i na svaki kršćanski narod. - Narod koji prestane spoznavati koja je njegova vlastita istina završava izgubljen u labirintu vremena i povijesti, bez jasno određenih vrijednosti i bez velikih i jasno označenih ciljeva - upozorio je Benedikt XVI., koji je zatim iz Lisabona otišao u Fatimu gdje će sutra obilježiti desetu obljetnicu beatifikacije Giacinte i Francesca, dvoje pastira kojima se Gospa ukazala 13. svibnja 1917. godine. Papa, osim što će se moliti za Crkvu i svećenike, zasigurno će spomenuti tzv. treću tajnu iz Fatime. Već je u zrakoplovu na putu za Portugal kazao kako osim onoga što se odnosilo na Ivana Pavla II. i atentat na njega (13. svibnja 1981. na Trgu svetog Petra), u trećoj poruci Gospe iz Fatime može se pronaći i smisao patnji koje proživljava današnja Crkva, potresena slučajevima spolnoga zlostavljanja maloljetnika. Napadi na papu i na Crkvu ne dolaze samo izvana, nego patnja Crkve dolazi upravo iz same Crkve, od grijeha koji postoji u Crkvi, rekao je Benedikt XVI. To je njegovo razmišljanje mnoge iznenadilo, ali ne treba zaboraviti kako je još kao kardinal u meditacijama za Križni put kod Koloseuma u Rimu na Veliki petak 2005. godine napisao kako ima mnogo prljavštine u Crkvi. - Danas to vidimo na stvarno užasan način - kazao je Benedikt XVI. na svom 15. putovanju izvan Italije u pet godina pontifikata. Najveći progon Crkve ne dolazi od vanjskih neprijatelja, nego se rađa od grijeha u Crkvi te je Crkvi stoga nužno potrebno ponovno iskusiti pokajanje, prihvatiti pročišćavanje, naučiti s jedne strane opraštati, ali i spoznati potrebu pravednosti. Praštanje ne zamjenjuje pravdu, rekao je papa.

