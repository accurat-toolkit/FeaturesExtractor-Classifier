PORT-AU-PRINCE - Čak 140 osoba umrlo je u regiji Lower Artibonite na Haitiju od epidemije akutne dijareje, nakon čega su dužnosnici ministartsva zdravstva priopćili kako ipak sumnjaju da Haitijem hara kolera. "Još se čekaju konačni rezultati laboratorijskih ispitivanja uzoraka uzetih od žrtava i oboljelih", rekao je UN-ov glasnogovornik za humanitarna pitanja u Haitiju Imogen Wall. No, zdravstveni su dužnosnici priopćili kako prvi testovi upućuju na koleru. Lokalne bolnice su pretrpane oboljelima, kojih je više od tisuću, a žrtve umiru od ubrzanog dehidriranja, ponekad u roku od samo nekoliko sati. Međunarodne medicinske ekipe, koje se u toj karipskoj zemlji nalaze od katastrofalnog potresa koji je 12. siječnja ove godine izazvao ogromna razaranja, priskočile su u pomoć. Ova epidemija je najozbiljniji zdravstveni problem koji je pogodio siromašnu karipsku zemlju nakon razornog potresa iz siječnja kada je živote izgubilo 300.000 ljudi, a 1,5 ih je ostalo bez krova nad glavom. Kolera je akutna bolest, koja se prenosi putem zagađene vode i hrane. Izaziva jaku dijareju i, ako se odmah ne započne s liječenjem, završava fatalno u roku od nekoliko sati.

