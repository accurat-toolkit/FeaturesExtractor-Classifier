NAJNOVIJE - Ova Vlada sramoti Hrvatsku i treba otići. Krajnje je vrijeme za izbore – sukus je argumenata koje je Zoran Milanović u ime SDP-a u srijedu u Saboru iznio u obrazloženju zahtjeva za smjenom Vlade Jadranke Kosor. Nazvavši HDZ «pandemijom», on je optužio stranku Jadranke Kosor da na njoj leži odgovornost za svu korupciju u zemlji. - Ovo što se u Hrvatskoj događa je sramota. Zemlja je postala taoc dinastičkih sukoba u HDZ-u, a ta stranka se pretvorila u stožer za obranu nečiste savjesti i raskid svih državno-pravnih sveza sa bivšim premijerom Ivom Sanaderom – ustvrdio je Milanović, nabrajajući da Vlada nije u stanju voditi Hrvatsku, da je odgovorna za gospodarsku depresiju, da je kriva za neprovođenje reformi i usporavanje puta u EU, te da je izgubila svaku vjerodostojnost. . - Protiv najviših dužnosnika HDZ-a dižu se optužnice, steže se obruč oko prakse jedne hrvatske stranke. Došlo je vrijeme da ovu zemlju vodi poštena vlast koja će u korijenu spriječiti svaku korupciju i iz stranke na glavu izbaciti svakog tko se pokuša baviti korupcijom. To prakticiram godinama – poručio je Milanović. - A što je s Bandićem - zapitali su HDZ-ovci, aludirajući na činjenicu da je zagrebački gradonačelnik godinama bio jedan od najistaknutijih dužnosnika SDP-a unatoč brojnim korupcijskim aferama koje su pratile njegov rad, te da je iz SDP-a isključen tek kada se odlučio kandidirati za predsjednika države. Uništili ste financije u gradu Zagrebu. To je najbolji primjer kako bi vaša partija vodila Hrvatsku, zaključila je HDZ-ova zastupnica Božica Šolić. Premijerka Jadranka Kosor osvrnula se na Milanovićeve riječi da ju je na njezinom «marketinškom» putu u Bruxelles predsjednik Europske komisije Jose Manuel Barroso dočekao «hladno i distancirano». - Nedostojno je da to kaže bilo tko kome je na srcu europski put. Zar je američki predsjednik Barrack Obama mislio da Vlada sramoti Hrvatsku kada me pozvao da razgovaramo o ulozi naše zemlje u regiji? Ili potpredsjednik SAD-a Joe Biden kada smo razgovarali o hrvatskom putu u EU, ili ostali premijeri ni državnici, do Putina pa nadalje – ustvrdila je Jadranka Kosor, izravno optuživši SDP da «čini sve da europski put Hrvatske zaustave». - Sigurno je da ova rasprava ide u tom smjeru. Stojim čistog srca i čistog obraza. Borba protiv korupcije je program HDZ-a. Pozivam i SDP da to isto učini u svojem dvorištu, umjesto što ministra Tomislava Karamarka, koji se beskompromisno bori protiv korupcije, naziva sa špijunčinom – istaknula je premijerka, kritizirajući socijaldemokrate jer Vladi niti u jednoj prigodi nisu dali potporu za teške rezove. Milanovića je kritizirala zbog «nesrtljive i nezrele želje da dođe na vlast». - U Saboru se neće suditi Vladi. Za to služe izbori, a njih će svi ministri dočekati uzdignutog čela, ponosni na ono što su u svojem mandatu učinili – zaključila je Kosor, okončavši govor sa rečenicom: «Sve za Hrvatsku, Hrvatsku ni za što». Ivo Sanader svoju je saborsku klupu napustio netom nakon što je svoj govor završio predsjednik SDP-a Zoran Milanović. Sedmu je silu obavijestio da neće biti prisutan na izglasavanju povjerenja Vladi zbog ranije preuzetih obaveza. - I da sam ostao u Saboru, teško mogu zamisliti da bih glasao protiv većine koju sam stvarao – kratko je izjavio Sanader, naglašavajući da ostaje iza onoga što je o “nedemokratskom" razvoju situacije rekao prošli tjedan. - Ono što sam rekao neki dan ostaje ključna stvar, a to je borba protiv pojava koje smatram nedemokratskim i neustavnim, koje nisu u skladu sa standardima u europskim demokracijama – zaključio je Sanader. Marina KARLOVIĆ SABOLIĆ / Foto: Goran Mehkek / CROPIX

