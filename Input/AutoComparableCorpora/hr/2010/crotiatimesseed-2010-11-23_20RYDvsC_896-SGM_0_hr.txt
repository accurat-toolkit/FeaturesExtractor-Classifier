Država je loš investitor, a želi li naprijed, Hrvatska svoj razvitak mora temeljiti na privatnim investicijama – jedan je od najvažnijih zaključaka izuzetno posjećene konferencije Poslovnog dnevnika i časopisa Banka o Novom modelu rasta hrvatskoga gospodarstva. Organizatori skupa na cjelodnevnoj su raspravi okupili političku, ekonomsku i znanstvenu elitu, a zaključak skupa proizišao je iz izlaganja niza panelista: od američkoga veleposlanika u Hrvatskoj Jamesa B. Foleya, preko glavne ekonomistice Svjetske banke, sveučilišnog profesora Ive Bićanića, do neovisnih analitičara i Vladinih savjetnika. Dva velika projekta Skup je otvorila predsjednica Vlade Jadranka Kosor koja se posljednjih dana često poziva na državne investicijske projekte, kojima namjerava povećati stope rasta, a procjenjuju se na 14 milijarda eura. – I sad imam dva fascikla s dvije velike ponude u energetici. Kad je neki projekt dobar, nitko se ne smije bojati donijeti odluku – istakla je premijerka, zacijelo i kao odgovor na primjedbu američkoga veleposlanika Foleya da je skupina američkih ulagača pet godina čekala na odgovor o imovinsko-pravnom sporu za jedan svoj projekt u turizmu. Čekali su i odustali, a Hrvatska je ostala bez nekoliko stotina milijuna eura privatne investicije. – Postojeći model razvitka u RH nije održiv. Sada ne vidim važnije stvari za budućnost zemlje od promjene ekonomskog modela koji će pridonijeti tome da se otvaraju radna mjesta i zapošljavaju radnici – neobično je otvoren bio Foley. Ekonomska pamet zemlje ne dijeli Vladin optimizam kad je riječ o investicijama. – Nije naš problem stopa investiranja već to što te investicije donose loše rezultate – ustvrdio je dr. Ivo Bićanić, profesor sa zagrebačkog Ekonomskog fakulteta, koji je pokazao da u kraćem roku državni projekti donose povećanje BDP-a, ali u duljem roku vode prema negativnom rastu. – Ulaganja u ceste nisu put u budućnost, to je samo put za političare da ostanu u BMW-u i budu ponovno izabrani na vlast – rekao je dr. Bićanić te upozorio da RH nema vremena za čekanje i neplodne rasprave. – Imamo samo tri do najviše šest mjeseci da uskočimo u vlak nove Europe – rekao je Bićanić te pozvao da se krene sa šok- terapijama. Zanimljivo je da se tim terminom poslužio i premijerkin savjetnik Borislav Škegro, koji se također vraćao u prošlost kako bi upozorio da je višak radnika u javnom sektoru prastari problem. Kao apsolutni zagovornik privatizacije, Škegro je kazao da je ona jedno od rješenja. Složio se s njim i Velimir Šonje iz Arhivanalitike rekavši da je problem Hrvatske u tome što je krenula graditi kapitalizam bez kapitalista i razvijena tržišta kapitala. Pozivajući se na istraživanja, Šonje tvrdi da je najmanje 50 posto rasta u RH uvjetovano trendovima u EU, ali problem je što se ona loše koristi svojim mogućnostima. Treba podnijeti žrtve – Hrvatska je zemlja investicijske fascinacije, stalno se traže veliki projekti i dominantna uloga Vlade – kazao je Šonje. Na to je upozorila i glavna ekonomistica Svjetske banke Sanja Madžarević-Šujster rekavši da zemlja mora iskoristiti svoje rezerve (zaposlenost, produktivnost, inovacije), ali ne smije ugroziti makroekonomsku stabilnost i tečaj. – Hrvatska ima rigidno tržište rada i to je fakat o kojemu treba govoriti. Od benigna problema kao što je definicija radnog vremena do troškova otpuštanja koji su među najvećima u Europi, ali i globalno – istakla je S. Madžarević-Šujster. Problem je i neusklađenost kvalifikacijske strukture zaposlenih; s jedne je strane 300.000 nezaposlenih, a svakog mjeseca tvrtke traže 50.000 radnika i ne mogu ih naći. – Dugoročno, to je najopasniji segment koji će voditi stagniranju gospodarstva – istakla je S. Madžarević-Šujster koja je završila svoje izlaganje opaskom da ponekad treba podnijeti kratkoročne žrtve za dugoročne koristi. I drugi se premijerkin savjetnik, Željko Lovrinčević, boji državnog intervencionizma. – Sve što država treba osigurati stabilne su javne financije – poručio je. U Poslovnom dnevniku i mjesečniku Banka vjeruju da je promjena nepoduzetničke klime u Hrvatskoj moguća i stoga su pokrenuli zajednički projekt Poslovnog foruma te će u idućih šest mjeseci do godine dana nizom istraživanja, analiza, konferencija, okruglih stolova, javnih tribina i rasprava, uz podršku Večernjeg lista i 24 sata, otvoriti raspravu o novom ekonomskom modelu. Ivo Bićanić: Duga nam je povijest neuspjeha Imamo dugu povijest neuspjeha reformi, od 50-ih godina prošlog stoljeća pokušali smo provesti nekoliko reformi i nijedna nije uspjela. Neće ni ova. Treba nam šok-terapija, a ne rasprava nadugačko. Šok bi recimo bio da guverner Rohatinski kaže kako više neće braniti tečaj. Željko Lovrinčević: Konsenzus samo alibi Najveće troškove stvaraju javni sektor i javna poduzeća svojom neučinkovitošću, Pokušaj konsenzusa svih sa svima često je alibi. Odgovornost je na Vladi da preuzme rizik. Novi model rasta treba se temeljiti na izvozu i poduzetničkoj inicijativi, ali nemamo proizvod. Borislav Škegro: Koalicija je uteg Za novi model rasta potreban je šok. Postali smo taoci dominantnog javnog mnijenja izbornog tijela. Mijenjao bih izborni zakon, pokušao bih se otresti manjih interesnih skupina koje paraliziraju političare. Pobjedničku strukturu treba rasteretiti interesa koalicijskih partnera.

