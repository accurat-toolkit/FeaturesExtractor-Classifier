Pošiljka urana za Rusiju čiji su prevoz željeznicom u utorak spriječili aktivisti Greenpeacea, pretovarena je na brod. Brod je u noći na četvrtak isplovio iz francuske luke Le Havre u Sankt Peterburg, doznaje se od te organizacije za zaštitu prirode i od uprave luke. Aktivisti Greenpeacea načinili su živi lanac u utorak ujutro na željezničkoj pruzi i na ulazu u tvornicu za obogaćivanje Eurodif (grupa Areva) u krugu nuklearne centrale Tricastin u Pierrelatteu, na jugoistoku Francuske, spriječivši polazak kompozicije. Blokada je prekinuta nakon deset sati, kada su došli policajci i rastjerali aktiviste. Voz je pošao u utorak navečer, ali ne u Cherbourg kao što je isprva bilo planirano, već u Le Havre, gdje je uran ukrcan na teretni brod Kapitan Kuroptjev koji plovi pod malteškom zastavom. Brod je u četvrtak isplovio za Sankt Peterburg. Jedan od glasnogovornika Greenpeacea Axel Renaudin izrazio je zadovoljstvo ovom akcijom "koja je natjerala Arevu da promijeni smjer puta". Greenpeace traži moratorij na ovakve isporuke ističući da nije riječ o uranu, već o nuklearnom otpadu. Areva pak tvrdi da je riječ o pošiljci uranijevog heksafluorida koji će se obogatiti u Rusiji, a zatim vratiti u Francusku, gdje će se preraditi u nuklearno gorivo. Pošiljka je dio ugovora koji ističe krajem 2010.

