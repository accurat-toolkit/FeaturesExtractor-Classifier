Izrael je odbacio kao neutemeljena novinska izvješća da je 1975. nudio nuklearne bojne glave bivšem režimu Južnoafričke Republike. Britanski Guardian objavio je južnoafričke dokumente, s kojih je skinuta oznaka tajnosti, za koje navodi kako otkrivaju da je Izrael nudio nuklearne bojne glave bivšem režimu Južnoafričke Republike. Guardian piše da ti dokumenti pružaju prve službene dokumentirane dokaze da Izrael posjeduje nuklearno oružje. Izrael slijedi politiku nuklearne dvosmislenosti, što znači da nije potvrdio ni zanijekao da posjeduje atomsku bombu. Vjeruje se međutim da posjeduje više od 200 bojnih glava. Među dokumentima objavljenima u Guardianu nalazi se i dokument sa sastanka visokih dužnosnika dviju zemalja 1975., u kojem se navodi da je ministar obrane P.W. Botha tražio bojne glave te da ih je Shimon Peres, tadašnji izraelski ministar obrane, ponudio "u tri veličine". Dogovor, tvrdi list, nije proveden, djelomice zbog cijene, prenosi Hina. U službenom odgovoru na to izvješće ured izraelskog predsjednika Shimona Peresa je priopćio: Izrael nikada nije pregovarao o zamjeni nuklearnog oružja s Južnofričkom Republikom. Ne postoji nijedan izraelski dokument niti izraelski potpis da su se takvi pregovori održali. Sadašnja južnoafrička vlada skinula je oznaku tajnosti s tih dokumenata na zahtjev američkog akademika Saše Polakowa-Suranskog, koji priprema knjigu o bliskim odnosima dviju zemalja. Nagađanja o izraelsko-južnoafričkoj nuklearnoj suradnji pojavila su se 1979. kad je američki satelit otkrio neobičan bljesak iznad Indijskog oceana. CBS je tada objavio da je to bio zajednički nuklearni pokus. No u dokumentu CIA-e iz 1980., objavljenom 2004., navodi se da SAD nije mogao sa sigurnošću utvrditi narav i podrijetlo tog događaja. Južnoafrička Republika proizvela je svoju prvu atomsku bombu 1979. Ukupno ih je imala šest, no do lipnja 1991. deaktivirane su.

