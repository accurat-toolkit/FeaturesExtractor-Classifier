Devetnaest godina nakon tragedije Vukovara i zločina na Ovčari jedan srpski predsjednik došao je u taj grad-heroj, poklonio se žrtvama i izgovorio riječi isprike. U Vukovaru je Borisa Tadića dočekao hrvatski predsjednik Ivo Josipović, a poslije im se pridružila i premijerka Jadranka Kosor. Tu su vijest kao glavnu prenosili svi mediji u regiji, ali i vodeće svjetske agencije. Nakon Ovčare, susreta s udrugama stradalnika iz Domovinskoga rata srpske nacionalne manjine, Tadić je zajedno s hrvatskim predsjednikom Josipovićem položio vijenac i u Paulinu Dvoru. Tadić je također iz Beograda donio 25 dokumenata odnesenih iz vukovarske bolnice 1991. godine koji bi mogli pomoći u traganju za nestalima. Reakcije na posjet srbijanskog predsjednika Ovdje sam danas da se poklonim žrtvama i namjera mi je odati im počast. Ovdje sam da, poklanjajući se žrtvama, još jedanput uputim riječ isprike, da iskažem žaljenje i stvorim mogućnost da Srbija i Hrvatska okrenu novu stranicu povijesti. Izjavio je to srbijanski predsjednik Tadić na Ovčari, simbolu stradanja hrvatskog naroda u Domovinskom ratu. Moja je želja da stvorim mogućnost da Srbija i Hrvatska okrenu novu stranicu u povijesti, da se stvore mogućnosti da naša djeca budu rasterećena njezina bremena, da uspostavim politiku dobrosusjedstva i suradnje koja otvara ljudima mogućnosti - politiku koja je sasvim suprotna politici 90-ih, dodao je srbijanski predsjednik. Došli smo u Vukovar i na Ovčaru da se poklonimo žrtvama i izrazimo sućut obiteljima, ali i da pokažemo kako nijedan zločin neće ostati nekažnjen, rekao je predsjednik Josipović. Došli smo pokazati kako je moguća drugačija politika - politika mira, dodao je hrvatski predsjednik, istaknuvši kako želi da današnji događaj bude novi poticaj za pronalaženje sudbine nestalih, poštovanje svih žrtava i okretanje nove stranice u odnosima dviju zemalja. Tadić je prvi predsjednik Srbije koji je došao odati počast stradalima na Ovčari - mjestu na kojem su pripadnici JNA i srpskih paravojnih postrojba 20. studenog 1991. likvidirali 200 civila i vojnika, većinom pacijenata vukovarske bolnice. Predsjednici su položili, uz nazočnost pripadnika počasne bojne HV-a, vijence na spomen-obilježje hrvatskim žrtvama. Vijenci nose istovjetne sadržaje: Nevinim žrtvama. Ogorčene majke Tadiću okrenule leđa Kod spomen-obilježja na Ovčari okupilo se 50-ak osoba koje su prosvjedovale s upaljenim svijećama i molitvom. Riječ je o ženama Vukovara i majkama Lovasa i Sotina te braniteljima i invalidima Domovinskoga rata. Ističu kako se ne protive ničijem posjetu, žaljenju, nego da traže istinu o svim stradalima, poglavito o nestalima. Dok su predsjednici polagali vijence, ogorčene majke su im okrenule leđa. Na putu prema Ovčari, kod vukovarskog vodotornja, predsjednike je dočekao miran prosvjed stotinjak članova HSP-a. Nosili su transparente na kojima je, među ostalim, pisalo Pardon nije dovoljan, Nisi dobrodošao, Zašto neslužbeno, Isprika, a ne žaljenje. I Kosor - Tadić u četiri oka Dvojica predsjednika zatim su se vratila u Vukovar. U palači Srijem dočekala ih je predsjednica Vlade Jadranka Kosor. Nakon kraćeg razgovora u četiri oka Kosor - Tadić pridružio im se i Josipović. Premijerka se zajedno s dvojicom predsjednika nakon toga susrela s predstavnicima udruga žrtava iz Domovinskog rata - članovima Saveza udruga zatočenih i nestalih osoba iz Domovinskog rata, Udruge vukovarske majke te ratnom i sadašnjom ravnateljicom vukovarske Opće bolnice Vesnom Bosanac. Kosor je nakon sastanka ocijenila kako je Tadićev posjet važan trenutak u odnosima dviju zemalja te kako se tim posjetom u odnosima između Hrvatske i Srbije otvara nova knjiga. Sa zadovoljstvom pozdravljam sve ono što je srbijanski predsjednik Boris Tadić izgovorio na Ovčari kao i što se poklonio žrtvi hrvatskih branitelja i civila Vukovara, rekla je Kosor. Izrazila je zadovoljstvo što je Hrvatskoj vraćen dio dokumentacije odnesen iz vukovarske bolnice 1991., čemu je, prema njezinim riječima, bio posvećen najveći dio sastanka sa stradalničkim udrugama. Zamoljena da komentira odlazak predsjednika Tadića u Paulin Dvor, rekla je kako su se dvojica predsjednika dogovorila o tome i da ona nema tu ništa komentirati. Naglasila je kako je svaka žrtva žrtva i da svakoj žrtvi treba odati poštovanje. Susret s predstavnicima srpske nacionalne manjine Predsjednici Josipović i Tadić te premijerka Kosor sastali su se u Vukovaru s političkim predstavnicima srpske nacionalne manjine te s predstavnicima obitelji hrvatskih državljana srpske nacionalnosti koji još tragaju za svojim bližnjima. Zauzimam se za to da Hrvati u Srbiji imaju sva prava, a uvijek ću se boriti za prava Srba koji žive u Hrvatskoj. To je pitanje političkog principa, zajedničkih vrijednosti i europskih vrijednosti, rekao je Tadić te dodao kako je to jedini mogući pristup ako želimo govoriti o pomirenju i zajedničkoj budućnosti na području jugoistočne Europe. Predsjednik Josipović rekao je novinarima kako je na sastanku potvrđeno ljudsko i političko stajalište da je svaki zločin zločin i da svaki zločin treba osuditi bez obzira na to tko ga je počinio i nad kime. Premijerka je izjavila kako Vlada čini sve ne bi li se pronašli i dostojno pokopali posmrtni ostaci osoba srpske nacionalnosti, nestalih tijekom akcija Bljesak i Oluja. Kosor je navela kako je na popisu nestalih tijekom Bljeska i Oluje 835 osoba. Prema njezinim riječima, razgovaralo se i o povratku izbjeglica te skorom održavanju donatorske konferencije. Srbijanski predsjednik napustio Hrvatsku Srbijanski predsjednik Boris Tadić večeras je iz vukovarskog pristaništa trajektom Golubica, kojim je i doputovao, napustio Hrvatsku. Iz vukovarskog pristaništa ispratili su ga predsjednik Ivo Josipović, vukovarsko-srijemski župan Božo Galić i vukovarski gradonačelnik Željko Sabo. Tadićev posjet ocijenjen je posjetom najvišeg rizika. Više od tisuću policajaca i tajnih agenata brinulo se da sve prođe u najboljem redu. Posjet je pratilo 40-ak medija iz regije s oko 200 novinara i snimatelja.

