Nobelova nagrada za književnost za 2010. godinu dodijeljena je peruanskom književniku Mariju Vargasu Llosi za, kako se ističe u objašnjenju Švedske akademije, "kartografski prikaz struktura vlasti i oštre slike otpora, pobune i poraza pojedinca", piše Hina. Nagrada koja dobitniku donosi 10 milijuna švedskih kruna (1,5 milijuna dolara) četvrta je u nizu ovogodišnjih Nobelovih nagrada, nakon medicine, fizike i kemije. Jorge Mario Pedro Vargas Llosa, rođen 28. ožujka 1936., peruanski je književnik, političar, novinar i esejist. Vargas Llosa jedan je od najznačajnijih književnika Latinske Amerike i jedan od vodećih svjetskih autora svoje generacije. Neki literarni kritičari smatraju da Vargas Llosa ima veći međunarodni utjecaj i veći krug čitatelja u svijetu od bilo kojeg drugog pisca Latinske Amerike. Vargas Llosa postaje poznat romanom "Grad i psi" iz 1962. godine u kojem opisuje odrastanje, a zatim slijedi roman "Zelena kuća" u kojem se osjeća utjecaj Williama Faulknera. Napisao je i kriminalistički roman "Tko je ubio Palomina Montera?", zatim roman "Jarčevo slavlje" u kojem opisuje vlast Rafaela Trujilla u Dominikanskoj Republici. Erotski romani su mu "Posveta pomajci i "Don Rigobertova bilježnica". Veliki dio opusa Vargasa Llose pod utjecajem je njegova doživljaja peruanskog društva i njegovog osobnog iskustva kao Peruanca. S vremenom je proširio krug tema, te se bavi i problemima drugih dijelova svijeta. Veliki preokret u njegovoj karijeri bio je i pomak u stilu i približavanje literanoj moderni i postmoderni. Kao i veliki broj drugih latino-američkih autora, Vargas Llosa je bio politički aktivan tijekom svoje karijere, a postepeno je s ljevice prešao u desnicu. Iako je inicijalno podržavo kubansku vladu Fidela Castra, kasnije je njome bio razočaran. Varga Llosa je 1990. godine bio kandidat za predsjednika Perua, koalicije desnog centra Frente Democratico, a danas uglavnom podržava umjereno konzervativne kandidate. Bio je dobar prijatelj s još jednim velikanom latino-američke književnosti Gabrielom Garciom Marquezom, ali je njihovo prijateljstvo prekinuto. Vargas Llosa se ženio se dva puta, ima troje djece, a danas živi u Madridu, te je 1993. prihvatio španjolsko državljanstvo. bitno.ba

