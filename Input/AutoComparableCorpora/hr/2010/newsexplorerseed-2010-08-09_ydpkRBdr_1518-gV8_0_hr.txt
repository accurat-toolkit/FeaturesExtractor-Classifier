Izrael je zaprijetio prekidom suradnje s UN-ovim istražnim povjerenstvom o napadu na humanitarni konvoj za Gazu, prije nego što je ono uopće počelo s radom. Premijer Benjamin Netanyahu jasno je naznačio da Izrael neće surađivati s povjerenstvom ako ono bude zahtijevalo ispitivanje izraelskih vojnika. Prije nego što je Izrael pristao surađivati s povjerenstvom, dobili smo jamstva da će ono biti pravedno, odgovorno i da neće povrijediti vitalne i sigurnosne interese Izraela, rekao je njegov glasnogovornik. Te su izjave u suprotnosti s govorom koji je jučer održao glavni tajnik UN-a Ban Ki-moon, koji je demantirao postojanje dogovora po kojem saslušanje vojnika nije uključeno u istragu. Inače, s radom bi trebalo početi četveročlano povjerenstvo Ujedinjenih naroda koje treba utvrditi je li u izraelskom napadu 31. svibnja na brodovlje s pomoći za pojas Gaze prekršeno međunarodno pravo. Prva osoba koju bi povjerenstvo trebalo saslušati je izraelski ministar obrane Ehud Barak. Turska ignorirala upozorenja? Izraelsko istražno povjerenstvo već provodi ispitivanja o tom slučaju. Izraelski premijer Benjamin Netanjahu izjavio da je Turska ignorirala upozorenja i pozive da zaustavi humanitarnu flotu na putu prema Gazi. Od 14. svibnja, rekao je, njegov je ured bio u kontaku s osobama na visokim položajima u turskoj vladi. Cilj je bio spriječiti sukob s flotom, ali su oni nastavili sve dok nisu stigli do obala Gaze. Bio je to dosad najjasniji javni iskaz izraelskog premijera o tajnim diplomatskim akcijama koje ipak nisu uspjele spriječiti sukob izraelske vojske i aktivista. Barak: Presretanje loše izvedeno Izraelski ministar obrane Ehud Barak preuzeo je punu odgovornost za presretanje humanitarne flote za Gazu. Govoreći pred izraelskim istražnim povjerenstvom za taj incident, Barak je rekao: Ako je odluka (o presretanju) bila ispravna, onda je u izvršenju nastao problem između onoga što smo htjeli i onoga što se dogodilo. Odluka o zaustavljanju flote i sprječavanju probijanja izraelske pomorske blokade Gaze bila je ispravna i razumna, rekao je Barak. Barak je rekao da je sedam ministara, na čelu s premijerom Benjaminom Netanyahuom, detaljno analiziralo odluku treba li flotu od šest brodova s humanitarnom pomoći za Gazu zaustavili ili ne. Nije se radilo o izboru između dobra i zla, nego između dva zla. Blokada je važna kako se Gaza ne bi pretvorila u skladište oružja za napade na izraelske civile, naglasio je.

