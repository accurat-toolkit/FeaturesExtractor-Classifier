Na internetskim stranicama Manchester Uniteda objavljeno je kako je Wayne Rooney potpisao novi ugovor s Crvenim vragovima pa će u klubu s Old Trafforda ostati do 2015. Iako je prije par dana najavljivao da sigurno odlazi iz Manchester Uniteda, Rooney se predomislio i potpisao petogodišnji ugovor čije stavke, osim dužine, zasad nisu poznate. Sretan sam što karijeru nastavljam u Unitedu. U prošlih nekoliko dana razgovarao sam s vodstvom kluba i trenerom Sir Alexom Fergusonom, koji su me uvjerili da pripadam Manchester Unitedu te da ćemo ostvariti sve ambicije koje ima najbolji klub na svijetu. Ferguson je genijalac i on je najzaslužniji što ostajem, objavljeno je na stranici kluba. Zadovoljan je i Ferguson: Za sve nas ovo je bio težak tjedan. Wayneu sam kazao da su vrata Uniteda širom otvorena za njega i sretan sam što je odlučio ostati. Mislim da je i on ovog tjedna shvatio koliko je velik klub Manchester United. Rooney se predomislio Rooney je iskazivao nezadovoljstvo klupskom politikom, smatrajući da se Manchester United mora pojačati vrhunskim nogometašima, a vijest o njegovu odlasku bila je udarna tema svih medija. Zanimanje za 24-godišnjeg napadača iskazali su Real Madrid, Barcelona i Chelsea, ali i gradski suparnik Manchester City, zbog čega su navijači Uniteda zaprijetili Rooneyu. Rooney nije igrao prije dva dana na utakmici Lige prvaka protiv Bursaspora, a sada se očekuje njegov nastup na prvenstvenoj utakmici kod Stokea u nedjelju.

