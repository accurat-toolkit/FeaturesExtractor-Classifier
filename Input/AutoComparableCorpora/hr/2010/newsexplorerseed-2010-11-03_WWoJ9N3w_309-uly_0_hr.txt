LONDON - Bomba pronađena u britanskoj zračnoj luci East Midlands na teretnom zrakoplovu za Sjedinjene Države bila je dovoljno snažna da je u slučaju eksplozije mogla srušiti zrakoplov, izjavila je u subotu britanska ministrica unutarnjih poslova Theresa May. Zbog toga će Britanija zaustaviti sve letove teretnih zrakoplova iz Jemena. Dva paketa s eksplozivnim napravama pronađena su u petak u Britaniji i Ujedinjenim Arapskim Emiratima na teretnim zrakoplovima koji su iz Jemena letjeli za Chicago. Paketi su trebali biti isporučeni dvjema sinagogama u Chicagu. Američki predsjednik Barack Obama izjavio je da se radilo o vjerodostojnoj terorističkoj prijetnji sigurnosti SAD-a, Theresa May je izjavila da zasad nema informacijama da postoji trenutačna prijetnja novim terorističkim napadima. Izravni putnički letovi iz Jemena u Britaniju zabranjeni su još u siječnju, ali je May rekla da su potrebne konkretnije mjere. Barack Obama je odmah u petak naložio ministarstvu domovinske sigurnosti i svim drugim policijskim i obavještajnim službama da "poduzmu sve potrebne mjere kako bi zaštitile američke građane od tog tipa napada". Obama je najavio da će SAD istražiti izvor tih sumnjivih paketa i njihovu povezanost s drugim terorističkim urotama. Naglasio je da al-Qaida Arapskog poluotoka, koja je bazirana u Jemenu, "nastavlja planirati napade na tlu SAD-a i na američke saveznike i prijatelje".

