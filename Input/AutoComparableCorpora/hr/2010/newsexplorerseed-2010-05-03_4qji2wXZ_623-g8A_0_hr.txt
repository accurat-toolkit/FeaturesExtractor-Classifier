Jedan vojnik je poginuo, a 18 ljudi je ozlijeđeno u predgrađu Bangkoka tijekom sukoba između tajlandskih snaga sigurnosti i oporbenih prosvjednika. Crvene košulje od sredine ožujka traže raspuštanje parlamenta i održavanje prijevremenih izbora. Vlada je priopćila da je nasilje izbilo kada su vojnici pokušali blokirati prosvjednike i spriječiti njihovo napredovanje uzduž autoceste sjeverno od Bangkoka. Vojnici su prvo ispalili nekoliko hitaca u zrak u znak upozorenja. To se dogodilo u blizini zrakoplovne baze koja se nalazi u predgrađu tajlandske prijestolnice Bangkoka. Nekoliko stotina vojnika i policajaca čuva bazu. Očevici su izjavili da je vojnik vjerojatno slučajno ubijen u prijateljskoj vatri zbog nastalog kaosa, a vojska je priopćila da je poginuo tijekom sukoba. Pripadnici crvenih košulja podupiru bivšeg premijera Thaksina Shinawatru i traže da sadašnji premijer Abhisit Vejjajiva podnese ostavku, raspusti parlament i raspiše prijevremene izbore. Tajlandski premijer u nedjeljnom intervjuu za nacionalnu televiziju odbio je prosvjednike i zaprijetio odlučnim gušenjem prosvjeda. U neredima, koji traju već sedam tjedana, ubijeno je 27 ljudi, a tisuću je ranjeno. Za sada političko rješenje nije na vidiku.

