11.11.2010. / 17:50 Autor: Hina Hrvatski policajci pratili provođenje osiguranja nuklearnog otpada Hrvatski interventni policajci u Njemačkoj su od 4. do 9. studenoga pratili način planiranja, organiziranja i provođenja osiguranja prijevoza nuklearnog otpada ali nisu sudjelovali u odvođenju prosvjednika koji su pokušali zapriječiti prolaz vlaka s radioaktivnim otpadom iz Francuske u Njemačku, potvrdilo je u četvrtak hrvatsko Ministarstvo unutarnjih poslova (MUP). Hrvatski interventni policajci osiguravali su transport nuklearnog otpadaHrvatski interventni policajci u Njemačkoj su od 4. do 9. studenoga pratili način planiranja, organiziranja i provođenja osiguranja prijevoza nuklearnog otpada ali nisu sudjelovali u odvođenju prosvjednika koji su pokušali zapriječiti prolaz vlaka s radioaktivnim otpadom iz Francuske u Njemačku, potvrdilo je u četvrtak hrvatsko Ministarstvo unutarnjih poslova (MUP). Dio francuskih i njemačkih medija naveo je da su u odvođenju protunuklearnih prosvjednika, uz njemačke, sudjelovali i francuski, a moguće i hrvatski te poljski policajci. "Hrvatski policajci pratili su i promatrali akciju osiguranja te nisu sudjelovali niti pružali intervenciju u spomenutim sukobima", navodi se u odgovoru Odjela za odnose s javnošću Ministarstva unutarnjih poslova RH na upit Hine. Predstavnik Zelenih u njemačkom parlamentu Hans-Christian Stroebele zatražio je u četvrtak objašnjenje od njemačke savezne vlade i regionalne vlade Donje Saske o intervenciji policije prema ekološkim aktivistima u kojoj su, kako sumnja Stroebele, sudjelovali i francuski, hrvatski i poljski policajci. U nedjelju je njemačka policija krenula u akciju uklanjanja prosvjednika koji su blokirali konvoj s radioaktivnim otpadom kod Gorlebena. Berlinski odvjetnik Christoph Mueller već je podnio tužbu protiv jednog francuskog policajca zbog "uzurpacije položaja". Njemačko ministarstvo unutarnjih poslova priopćilo je, kako prenosi AFP, da su dvojica francuskih policajaca sudjelovala u ulozi promatrača tijekom prosvjeda koji su usporili prolazak konvoja prema skladištu u Gorlebenu a da je jedan od njih sudjelovao u intervenciji protiv prosvjednika koji su pokušali blokirati konvoj kako bi "pomogao njemačkim kolegama". U operaciji protiv ekoloških aktivista sudjelovalo je više od 20.000 policajaca, a stajala je čak 50 milijuna eura. Četvorica zapovjednika interventnih jedinica hrvatskog MUP-a boravila su od 4. do 9. studenog u radnom posjetu interventnoj policiji na području savezne pokrajine Donje Saske gdje su pratili način planiranja, organiziranja i provođenja osiguranja, navodi se u odgovoru MUP-a i tom su prilikom bili prisutni i pratili sva događanja te imali uvid u način rada pripadnika interventne i savezne policije. MUP navodi da je temeljem bilateralne suradnje između interventnih policija hrvatskog i njemačkog Saveznog MUP-a, koja traje već 10 godina planiran niz kontakata, sastanaka i seminarau svrhu razmjena iskustava dviju policija, koje se prije svega temelji na usavršavanju pripadnika interventne policije i voditelja. Tako je, između ostalog, planiran i službeni posjet predstavnika interventne policije MUP-a tijekom provedbe osiguranja CASTOR transporta (osiguranje prijevoza nuklearnog otpada) na kojem je bio uključen velik broj snaga interventne policije iz više saveznih pokrajina kao i pripadnika savezne policije.

