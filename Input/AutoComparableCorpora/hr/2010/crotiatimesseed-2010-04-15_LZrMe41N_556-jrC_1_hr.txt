Glumica Nataša Tapušković, filmski reditelj i scenarista Miroslav Momčilović, likovni umetnik Kosta Bogdanović i Ansambl za ranu muziku “Renesans”, neki su od dobitnika Nagrade grada Beograda za 2009. godinu, koja je dodeljena u okviru manifestacije “Dani Beograda”. Nagradu za književnost i prevodno stvaralaštvo dobila je Drinka Gojković za prevod knjige “Kultura i politika” Volfa Lepenisa, u izdanju “Geopoetike”, dok je glumica Nataša Tapušković nagrađena u oblasti pozorišnog stvaralaštva - za tri uloge u predstavi “Terapija” mladog Jordana Cvetanovića, u režiji Gorana Markovića i produkciji Ateljea 212. Momčilović je u kategoriji za film i radio-televizijsko stvaralaštvo nagrađen za scenario dugometražnog igranog filma “Čekaj me, ja sigurno neću doći”, koji je i režirao. Nagradu u oblasti likovnog i primenjenog stvaralaštva i vizuelnih i proširenih medija dobio je Bogdanović za retrospektivnu izložbu “Uzvišeno u senci - umetnost Koste Bogdanovića”, održanu u Kući legata, dok je Ansambl za ranu muziku “Renesans” dobio nagradu za “Četrdeseto proleće ansambla Renesans” na Kolarcu. Nagradu za društvene i humanističke nauke dobila je Jelena Đorđević za delo “Postkultura”. Za prirodne i tehničke nauke nagrađen je naučni tim “Vinča” i saradnici za delo “Quantification of Transforming Growth Factor Beta 1 Levels in Metastatic Axillary Lymph Node Tissue Extracts from Breast Cancer patients: A New Specimen Source”, objavljeno u međunarodnom časopisu Analytical and Quantitative Cytology and Histology. Za pronalazaštvo u oblasti nauke nagradu je dobio Milan Dević za “Postupak za dobijanje polusuve smeše polistirol betona - simprolit”, dok je u oblasti medicine nagrađen dr Marko Munjiza za “Uvod u kliničku psihopatologiju”. Za arhitekturu i urbanizam nagrađeni su Dejan Miljković i Jovan Mitrović, za objekat kuće - ateljea na uglu Senjačke i ulice Svetog Nauma. Nagradu za novinarstvo dobila je gradska medijska kuća “Studio B” za programski doprinos u negovanju slobodarskog duha Beograda. U oblasti obrazovanja nagrađena je Nataša Čaluković, profesorka fizike u Matematičkoj gimnaziji, za udžbenik “Fizika za sedmi razred” i dve prerađene zbirke zadataka za šesti i sedmi razred osnovne škole. Milorad Čavić i Petar Popović dobitnici su nagrade za sport zbog osvajanja zlatne medalje sa evropskim rekordom na 50 metara delfin stilom i srebrne medalje na 100 metara delfin stilom na Svetskom prvenstvu u plivanju u Rimu prošle godine. Za stvaralaštvo mladih nagrađene su Ana Gačić u oblasti nauke (za master rad “Dizajn otvorenih prostora prilagođen osobama sa invaliditetom na primeru Škole za učenike oštećenog vida ’Veljko Ramadanović’ u Zemunu”) i Ana Grigorović u oblasti umetnosti (za postavku drame “North Force”). Tradicionalne nagrade “Svetislav Stojanović” dobili su vođa grupe u Vatrogasnoj brigadi Zemuna su Svetislav Čavić i Vatrogasno-spasilačka jedinica “Zemun”. Imena dobitnika saopštena su na svečanoj sednici Skupštine grada u Starom dvoru, u okviru “Dana Beograda” kojima se obeležava dan kada su ključevi grada predati knezu Mihailu Obrenoviću, 19. aprila 1867. godine, kao i prvo pominjanje imena Beograda u pisanim dokumentima 878. godine. Beograd praznuje “Dane Beograda” u toj formi već osmu godinu, uz raznovrstan program u oblasti kulture, sporta i obrazovanja, u okviru kojeg se ove godine održava 18. aprila i “Beogradski marathon”. Centralna svečanost biće održana 19. aprila, kada će u Starom dvoru biti uručena Nagrada grada Beograda, a na Avali će biti svečano otvoren obnovljeni toranj na Avali. Predsednik Skupštine grada Aleksandar Antić je, prilikom proglašenja dobitnika Nagrade grada Beograda 16. aprila u Starom dvoru, rekao da je u svim oblastima bila izuzetna konkurencija i da je izbor dobitnika bio veoma težak. “Konkurencija je iz godine u godinu sve jača, a Beograđani i institucije našeg grada pridaju sve veći značaj našoj nagradi i kandiduju se u sve većem broju”, rekao je Antić na sednici kojoj su prisustvovali i gradonačelnik Dragan Đilas i njegov zamenik Milan Krkobabić, članovi Gradskog veća, sekretari i zamenici sekretara Gradske uprave, direktori javnih preduzeća i organizacija čiji je osnivač grad Beograd, kao i predsednici komisija za dodelu Nagrade grada Beograda za 2009. Foto: Svečana sednica (Beograd.rs) (SEEcult.org)

