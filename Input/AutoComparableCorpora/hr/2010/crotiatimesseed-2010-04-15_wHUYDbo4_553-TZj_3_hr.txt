Ivo Josipović otišao je u BiH, očito svojevoljno, i to baš u Ahmiće, i, još nije posve jasno je li samo u svoje ili u ime cijele Hrvatske, izrazio žaljenje što je njegova država doprinijela tamošnjem krvavom kolopletu. Učinio je ono što njegovi prethodnici nisu htjeli ili smjeli, i već samo to je dovoljno da on zauzme svoje mjesto u povijesti. JOSIPOVIĆEV KRIŽ Sjećam se kad sam išao u Račanovoj novinarskoj pratnji u Bleiburg, mnogi su ga optuživali za kompromis, jer je teško bilo zažmiriti na bleiburšku ikonografiju koja do danas nije nestala. No, osjećao sam da je to državnički potez velikog čovjeka, kojemu je Kompromis bilo srednje ime, jasno mi je bilo da to nije mogao napraviti petnaest godina prije, iako se na samom Beiburgu u međuvremenu malo toga promijenilo. Bio sam ponosan i na Ivu Sanadera kad je učinio naizgled tako jednostavnu gestu na pravom mjestu izgovorivši "Hristos se rodi", nešto što se Račanu vjerojatno ne bi oprostilo. Sasvim nedavno, vrijeme je konačno sazrelo i da u samom epicentru hrvatske kolektivne krivnje, u Jasenovcu, vidimo i jasno čujemo predstavnike hrvatske katoličke crkve. No, ima još demona koji nas progone i bacaju vječnu sjenu na cijeli hrvatski narod. Imena poput Ahmića ili Dretelja svakako su među njima. Taj križ, Sumnjao on u Boga ili ne, danas je u naše ime odlučio ponijeti Ivo Josipović. Svoj dio odgovornosti za krvoproliće u Bosni i Hercegovini nosi i vlast u BiH, kriva je i međunarodna zajednica, o vođama pobunjenih Srba koji su sve pokrenuli da i ne govorimo, no kad se ispričavaš, nema "ali", ispričavaš se za svoja i (ne)djela zajednice s kojom se identificiraš, progonjen vlastitim ili kolektivnim osjećajima krivde ili grižnje savjesti, pogonjenjima objektivnom ili subjektivnom odgovornošću. Ne govoriš o tome što su drugi učinili tebi. Kad govoriš o žrtvama u Ahmićima ne objašnjavaš ih žrtvama u Križančevu Selu, koliko od one mogle biti povezane. Kad govoriš o žrtvama u Križančevom Selu, ne objašnjavaš ih žrtvama u Ahmićima. Jedina poveznica koju smiješ izreći je da se u oba slučaja radilo o vojnički posve besmislenom, nepotrebnom i divljačkom pokolju civilnih stanovnika, čiji je jedini grijeh bio što su bili krive nacionalnosti. Josipović je napravio točno ono što je trebalo - obišao oba sela, ne objašnjavajući zločin zločinom. Otišao je u Mostar, kojeg je Stipe Mesić zaobilazio u širokom luku. NEČISTA SAVJEST Zašto bi Ahmići i dalje morali čekati u redu iza Bleiburga i drugih hrvatskih stratišta, to valjda samo Andrija Hebrang zna i hvala bogu da on nije imao nikakve šanse biti izabran za predsjednika ove države. Ivo Josipović govorio je o politici podjela, koja je nedvojbena, koja je sramotna i za koju svaki pošten čovjek mora osjećati kajanje, sudjelovao on osobno u tome ili ne. Tko može poreći postojanje takve politike? Tko nam može lagati u lice? Josipović napominje i da je hrvatska strana toj politici doprinijela i da zbog toga duboko žali. Ma tko to može poreći?!? No, oni koji očito nemaju najčistiju savjest odmah čitaju da je on pri tome isključivo ciljao na dogovor Tuđmana i Miloševića i pokušaje fizičkog komadanja Bosne te da je implicitno priznao da je Hrvatska bila agresor u Hrvatskoj. E, pa nije. Govor je vrlo pažljivo sročen, tako da pokriva sve, ali nipošto ne pokušava osvijetliti one sulude povijesne okolnosti, već sve svodi na definiranje najosnovnijih elemenata ljudskosti, građanske države i demokracije, koji su svi redom u ovom slučaju apsolutno zakazali. FOTO: HINA Čak i da je Hrvatska apsolutno čista, što zdravom razumu djeluje poput znanstvene fantastike, čak i kad ne bi bilo dokaza, čak da nije imala baš nikakvih ambicija prema BiH, da uopće nije griješila, već sam hrvatski potpis na Daytonskom sporazumu ultimativni je grijeh i dokaz da je Hrvatska sudjelovala u podjeli Bosne, sam po sebi vrijedan isprike i žaljenja. ISTOČNI GRIJEH Nije li otužno da na dan povijesnog Josipovićevog iskoraka, cijela Hrvatska samo bruji o tome hoće li nas netko sad moći tužiti ili ne? Isprika nije eksplicitno priznanje neke krivnje, sama po sebi ne znači da stavljaš glavu na panj čekajući milost. Ona je civilizacijski čin prema žrtvama, ali i prema sebi samome, kako bi se uopće mogao pogledati u ogledalo. Nažalost, i nakon Josipovićeve isprike, u Hrvatskoj politici ostaje previše onih koji lažući nama i dalje lažu sami sebi u lice. Vladimir Šeks reče da odbija bilo kakvu pomisao da je Hrvatska na bilo koji način sudjelovala ili doprinijela podjelama u BiH. No, on je od onih koji se vjerojatno ne druže mnogo s ogledalom, a i kad se to dogodi, miopično vide samo dvostruku mrlju. Zajedno s njim bune se i neki koji po definiciji vjerojatno i ne ostavljaju nikakvog odraza u ogledalu. Čudim se donekle jedino što se premijerka Kosor odlučila ovako otvoreno na nož dočekati Josipovićev potez, čak najavivši da će ga pozvati na red kad se vrati u Zagreb, uz govor o tome kako Hrvatska nije bila agresor u BiH, čime je ako ne baš povukla hrvatsku ispriku u BiH, a ono barem umanjila njenu težinu. No ona vjerojatno nije mogla u ovome iznevjeriti stranačka očekivanja. U pravu je ona, ne mislim da se Hrvatsku pravno ni moralno može osuditi kao agresora u BiH, uvjeren sam da je hrvatska politika prema bošnjačkoj naciji, koja se u tom trenutku upravo formirala u BiH, kad se zbroje svi plusevi i minusevi ipak s povijesnim odmakom od desetljeća i pol zaslužuje pozitivnu ocjenu, a to vrijedi i za glavnog nositelja te politike, Franju Tuđmana (što se ne može reći i za odnos prema Hrvatima u BiH). No, odricanje bilo kakve odgovornosti potpuna je besmislica. Čak i da je Hrvatska apsolutno čista, što zdravom razumu djeluje poput znanstvene fantastike, čak i kad ne bi bilo dokaza, čak da nije imala baš nikakvih ambicija prema BiH, da uopće nije griješila, već sam hrvatski potpis na Daytonskom sporazumu ultimativni je grijeh i dokaz da je Hrvatska sudjelovala u podjeli BiH, sam po sebi vrijedan isprike i žaljenja. A to što su na tom sramotnom sporazumu kojim su Bosna i Hercegovina konačno i stvarno podijeljene, otisak svojeg masnog palca stavili i neki drugi, Bože moj, to je Njihova povijesna krivica - za to neka se Oni sami ispričavaju.

