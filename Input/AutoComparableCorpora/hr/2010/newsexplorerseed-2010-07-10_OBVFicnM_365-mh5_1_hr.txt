Otvoreno Predstvništvo HGK u Afganistanu - Afganistan je početak snažnije prisutnosti Hrvatske na području Srednje Azije. Pred nama nije lagan put, to će biti prostor borbe s globalnom konkurencijom, ali to je jedini mogući put ako želimo živjeti od vlastitog rada. Hrvatska više ne može živjeti na tuđi račun zaduživanjem ili prodajom imovine. Ona mora otvarati nova tržišta, rekao je danas predsjednik Hrvatske gospodarske komore Nadan Vidošević prilikom otvaranja Predstavništva HGK u Kabulu, Afganistan. Dodao je da se Hrvatska, uvažavajući europsko tržište, što prije mora okrenuti i drugim velikim svjetskim tržištima, uz Srednju Aziju, poput Kine, Indije, Brazila i Rusije…arapskom svijetu i čitavom nizu drugih zemalja, odnosno tržišta tzv. Pokreta nesvrstanih. Predsjednik Komore tom je prigodom posjetio te se posebno zahvalio 15. kontingentu hrvatske vojske koja djeluje u okviru ISAF-a. Istaknuo je kako je osmogodišnje iskustvo i briljantan rad na terenu s afganistanskim narodom temeljna pretpostavka za početak gospodarske suradnje, a rezultat toga je i novonastalo Predstavništvo HGK u Kabulu. Napomenuo je kako je Jadranka Kosor prva predsjednica Vlade koja se okrenula novim tržištima izvan Europe, o čemu svjedoči i njezin nedavni posjet Moskvi, te da se nada kako će uskoro naći mogućnost i za posjet Afganistanu. To bi, kako je rekao, bilo ključno za uspjeh hrvatskoga gospodarstva na ovom tržištu, te početak jedne drugačije ekonomske politike na međunarodnom planu. Dozvolu za rad Predstavništva HGK Nadanu Vidoševiću uručio je Khan Jan Alokazai, potpredsjednik afganistanske Trgovinske i industrijske komore koji je tom prilikom kazao da je suradnja s Hrvatskom od velike važnosti za Islamsku Republiku Afganistan. -Prije svega moram zahvaliti Hrvatima što su poslali svoju djecu kako bi omogućili sigurnost našoj zemlji. Sada otvaramo novu stranicu suradnje koja će se događati u području ekonomije. Ohrabrit ćemo afganistanske investitore da dođu u Hrvatsku te vam jamčimo da su afganistanski biznismeni iskreni te ljudi od povjerenja, poručio je Khan Jan Alokozai. Nakon otvaranja Predstavništva HGK održan je Hrvatsko-afganistanski gospodarski forum na kojemu je hrvatskom gopodarskom izaslanstvu koje čini 11 tvrtki (Agencija Alan d.o.o., Birotehna d.o.o., Dalekovod d.d., DOK ING d.o.o., Hittner d.o.o., Instrumentaria d.d., Jacquard d.o.o., Podravka d.d., Ventilator Group, HCR-CTRO d.o.o. i Klaster za humanitarno razminiranje ) HGK omogućila razgovor s potencijalnim poslovnim partnerima. Hrvatska je među samo sedam država s licencijom za pristup svim natječajima u toj zemlji, a to do sada imaju SAD, Kanada, Pakistan,Tadžikistan, Rusija i Indija. Predstavništvo u Afganistanu HGK je otvorila temeljem iskazanog interesa članica te činjenici da je to zemlja velikih investicijskih potencijala. -Afganistan je zemlja koja je otvorena za ulazak stranih kompanija, a u kojoj nedostaje svih vrsta roba: hrane, odjeće, obuće, lijekova, poljoprivredne mehanizacije, strojeva, el. uređaja, stoga je suradnja moguća u svim sektorima. Zanimljivi su veliki infrastrukturni projekti, osobito u cestogradnji, mostogradnji, vodoopskrbi i odvodnji, proizvodnji i distribuciji električne energije. Postoje brojne poslovne mogućnosti za naše tvrtke i kroz projekte koje financira NATO savez (za 2010. u vrijednosti 460 milijuna EUR), kao i civilne projekte koje financiraju Islamska Republika Afganistan, Sjedinjene Američke Države (80%) i EU država, izjavio je direktor Predstavništva HGK u Kabulu Stanko Dunatov. Njegov zamjenik Zvonimir Radiček je, govoreći o sigurnosnim aspektima, kazao kako su se rizici poslovanja u posljednje dvije godine smanjili, a kontrola financiranja i plaćanja na visokoj su razini. Prije realizacije projekata u Afganistanu se obavlja provjera sigurnosti područja na kojem se projekt realizira. Kabul je vrlo dobro prometno povezan – avionske linije iz Frankfurta, Dubaia i New Delhija su vrlo česte (4-5 puta na dan). U Kabulu živi oko 4.600 stranaca civila. HGK je potpisala i Sporazum o suradnji s afganistanskom Trgovinskom i industrijskom komorom čime su ispunjeni preduvjeti za dobivanje svih tendera koji se raspisuju u Afganistanu. HGK će osim o natječajima pružati sve informacije o poslovnim mogućnostima, sigurnosnim pitanjima, organizirati dolazak gospodarstvenika, olakšavati komunikaciju s birokracijom i omogućavati im potrebne kontakte kao i svu pomoć u njihovom nastupu na tom tržištu.

