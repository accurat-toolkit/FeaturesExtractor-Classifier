Kamera koju su spasioci spustili u unutrašnjost rudnika u Novom Zelandu nije pronašla znakove života. Kamera je uspjela zaviriti u dio gdje je postojao protok svježeg zraka, a gdje su se preživjeli rudari mogli skloniti, ali nažalost, to se nije dogodilo. Od eksplozije metana do koje je došlo prije pet dana, spasioci nisu uspjeli doprijeti do stradalih rudara te zbog opasnosti od plinova i druge eksplozije, nisu u mogućnosti poslati spasilačke ekipe unutar rudnika. U javnost je izašla snimka eksplozije videonadzornih kamera ispred okna rudnika. Snimka traje čak 52 sekunde te dokazuje jačinu eksplozije do koje je došlo dva i po kilometra od površine. Ekipe na mjestu događaja ne posustaju i još imaju nade da je netko preživio katastrofu. "Postoji mogućnost da je netko preživio, mislim da ih nećemo pronaći svih 29 kako sjede i čekaju, aeventualni spas ovisi o mjestu gdje su se nalazili u trenutku eksplozije kao i o konstrukciji tla oko njih", kazao je za New Zealand Herald šef rudnika Peter Whittal, prenose u utorak agencije. Eksplozija u petak je zarobila 29 rudara u rudniku Pike River, smještenom na zapadnoj obali Južnog otoka Novog Zelanda.

