Sjedeći u sobi ispred osobnog računala razmišljam o tome koliko će se Velika Britanija kao zemlja promijeniti nakon ovoga četvrtka 6.05.2010 godine. Kakav će odraz imati izborni rezultat na regiju u kojoj živim ? Kakve posljedice će to imati za Hrvatsku i što će se dogoditi ako pobijede konzervativci prvi puta nakon 13 godina laburista na vlasti ? Kako vrijeme odmiče utrka za glasovima je sve neizvjesnija i nepredvidiva. Do prije dva dana mislio sam kako će konzervativci osvojiti nadmoćno više glasova, no još uvijek je prisutna zabrinutost za tzv. ''viseći parlament'' . Viseći parlament se događa u situaciji kada niti jedna od stranaka ne zadobije nadmoćnu prednost nakon općih izbora što znači 326 ili više zastupnika od ukupnih 650. Zadnji puta je Britanski parlament tako nešto doživio davne 1974. godine, kada su laburisti sa 301 zastupnikom, osvojili 4 stolice više no konzervativci ali osvojili ujedno i 250.000 glasova manje. Jedan od povoda trenutnoj situaciji bila je i nesmotrenost sadašnjeg premijera Gordona Browna u nedavnom razgovoru s Gillian Duffy, starici od 66 godina koja je Brownu direktno pred kamerama postavila pitanje vezano za emigraciju iz zemalja istočne Europe. Ovdje je moj prijevod originalnog transkripta između Browna i Duffy: Duffy: Ne može se reći ništa spram imigranata zato ti kažeš, ti si… – ali svi ti istočni europljani koji dolaze, kako da se toliko gomilaju ? Brown: Milijun ljudi je došlo iz Europe ali je i milijun Britanaca otišlo u Europu, ti vjerojatno znaš da postoji mnogo ljudi iz Velike Britanije koji sada žive u Europi. Dakle obrazovanje, zdravstvo i kako pomoći ljudima, to je upravo ono čime se ja osobno bavim. Brown je samo malo kasnije, kada nije znao da mikrofon nije isključen rekao ovo : ''Ona (Gillian Duffy) je samo ona vrsta netrpeljivih žena, koja kaže da je glasala za laburiste. Besmisleno !'' Riječ koju je upotrijebio (dakle ''bigot'') na hrvatskom jeziku inače mnogi prevode i interpretiraju krivo. Vidio sam tako da su novinar Večernjega kao i novinar Slobodne Dalmacije upotrijebili riječ : ''Fanatična''. No takvim odabirom riječi gubi se i sav smisao predmeta ili teme o kojoj je neka osoba i govorila . Tema imigracije i imigranata u Velikoj Britaniji uz ekonomsku situaciju jedna je od gorućih tema na ovim izborima. Njom se naravno obimno koriste i sami konzervativci. Dok je s jedne strane dobar znak i vijest da će Cameron zauzdati.

* imigraciju u velikoj Britaniji te da radi razliku između imigracije iz zemalja EU na jednoj i Afrike i Azije na drugoj strani, loša je dakako na neki način vijest da će imigracija biti ograničena i za osobe koje dolaze iz zemalja koje će se tek u budućnosti priključiti EU. To se naravno odnosi i na Hrvatsku, no mene osobno to ne zabrinjava iz razloga, jer jednome prosječnom Hrvatu cilj života ionako ne bi trebao biti emigracija u Veliku Britaniju. S druge strane, u potencijalnom Cameronovom kabinetu možda bi se mogla naći osoba poput Pauline Neville Jones. Iako nikada nije bila član torijevske vlade u sjeni nego isključivo u neposrednoj blizini Davida Camerona, ona utječe na formiranje njegovih vlastitih stajališta prema vanjskoj politici (pri tom se misli na vanjsku politiku izvan EU-a). Njena osobna ambicija je da bude tajnica za vanjsku sigurnost , a većinu mandata Douglasa Hurda provela je kao njegova zamjenica (zamjenik tajnika vanjskih poslova) što je dužnost koju je Malcolm Rifkind nakon Hurdova umirovljenja ukinuo. Paulina je zajedno sa Hurdom prešla u upravni odbor NatWest banke gdje je Hurd bio imenovan za savjetnika za politička pitanja, a Paulina njegova asistentica. Za vrijeme njihovog kratkog razdoblja u NatWest-u, ta je banka sklopila ugovor sa Slobodanom Miloševićem za konzultantske usluge u tadašnjoj privatizaciji srpskog PTT-a. Oboje su potom morali dati ostavke nakon što su u medijima (Guardian) objavljene sumnje da su pri sklapanju ugovora primili milijunske provizije sa računa ciparske podružnice Beobanke - koja nominalno nije bila stranka u privatizaciji PTT-a. Oformljeno je parlamentarno povjerenstvo koje nekoliko godina kasnije (nakon što je Milošević već srušen sa vlasti) utvrđuje da u tim transakcijama nije bilo ničeg nepriličnog. Ostaje nam dakle vidjeti koliko će se i na koji način politika Velike Britanije promijeniti spram Hrvatske u budućnosti, jer Cameron umnogome radi pomak od politike koju je nekada vodila barunica Thatcher kao vođa Konzervativne stranke. Cameronu su tako već i prigovarali da se oslanja na tzv. mrežu ''starih dječaka'' a pritom se misli na ljude koji su završili skupe škole i sveučilišta te bili članovi raznih udruženja na svojim studijima i kroz to činili elitu, te je bio i pod udarom svoje stranke zbog napravljene kraće liste odabranih za moguće kandidate u parlamentu. Cameronova obitelj je bila povezana i sa obitelji Rotschild radeći s njima zajedno u financijskim pregovorima a on sam je izjavio kako štuje "elitno drzak’’ pristup poučavanju koji se odražava u kontroverznim planovima koje Konzervativna stranka ima za obrazovanje. Jedna od stavki tih planova je bila i kritizirana nedavno kada je otac dječaka koji ima cerebralnu paralizu Jonathan Bardley razgovarao s Cameronom na ulici o uklanjaju razlika koje se postavljaju djeci s zdravstvenim problemima kada se žele uključiti u standardnu obrazovnu strukturu. Mijenjati će se i neke postavke u odnosu Velike Britanije i Sjeverne Irske koje laburisti već uvelike kritiziraju. Konzervativci će tako srezivanjem doprinosa za javni sektor (uglavnom nagomilana birokracija u ovome slučaju) staviti sebi za cilj da time naprave balans između privatnog sektora, dakle obrta i privatnih firmi na jednoj strani te javnog sektora kojemu pripadaju državne službe na drugoj strani. Rezovi će biti i na sjeveroistoku Engleske koju će vrlo vjerojatno zadesiti ista sudbina kao i Sjevernu Irsku. Liberalni demokrati koje predvodi Nick Clegg su postigli drastičan uspon u svojoj popularnosti upravo zahvaljujući televizijskim debatama na tv postajama od kojih je zadnja na BBC-ju emitirana prošloga četvrtka i u kojoj je po prvi puta pobjedu odnio David Cameron. U prijašnje tri debate pobjedu je odnio Nick Clegg. Oduševio je javnost kombinacijama svoje dosjetljivosti i iskustva koje ima kao Euro parlamentarac i zastupnik opcije da Velika Britanija treba Europu što je sasvim suprotno od onoga što David Cameron razmišlja o Velikoj Britaniji i njenoj ulozi u Europskoj zajednici. Tako je u svome članku iz 2002 ''Ne spominjite rat. Odrastite'' koji je napisao za Britanski Guardian Clegg kritizirao već ustaljeni posprdno negativan britanski odnos i stav spram nijemaca i Drugog svjetskog rata. U članku on piše:'' da se čak i ona osoba iz Britanije koja stalno zatvara svoje oči na prosperitet njemačkih gradića i gradova, škola, bolnica i prijevoznog sistema, kada posjeti Njemačku ne može nikako pretvarati da je kvaliteta Britanskog života uopće uporediva s njemačkim standardima’’. Osobno mislim da je time sve rekao. Zbog toga su ga i neki mediji u Velikoj Britaniji napali da izvrgava ruglu ''tradiciju'' Velike Britanije. U članku o tome nema ni govora kao što to i sami možete uostalom i pročitati.( http://www.guardian.co.uk/world/2002/nov/19/eu.germany ) Iako se ne slažem s politikom liberalne demokracije*** i nisam osobno za liberalnu opciju mogu simpatizirati Nicka Clegga jer je obrazovan čovjek koji govori čak 5 svjetskih jezika, živio je van granica Velike Britanije te je njegov pogled na Europu daleko više progresivan od onoga što ga nudi euroskeptik David Cameron kao i od onoga koji drži Gordon Brown. Clegg je isto tako opomenuo Camerona da ne bude spokojan glede moguće sigurne pobjede konzervativaca na ovim općim izborima. Poručio mu je tako: '' U ovoj zemlji se moći ovlasti ne nasljeđuju – treba ih zaslužiti''. Kako se to sve odnosi na Hrvatsku kao zemlju koja se želi priključiti kao član Europske Unije ? Kakav god ishod izbora bio i ma koja od stranaka odnijela pobjedu na općim izborima u Velikoj Britaniji, za Hrvatsku je važno da bude prvenstveno okrenuta samoj sebi a ne tuđim interesima i raznim interesnim sferama. Nedavno sam opet prelistavao neke knjige koje držim u svojoj kućnoj biblioteci. Ako pomno čitamo i studiramo, možemo uvidjeti tu nit koja povezuje već polako zaboravljene hrvatske mislioce od Dr. Ive Pilara i Dr. Milana pl. Šufflaya, baruna Sarkotića pa sve do prof. Oršanića i Dr. Korskoga, a ta je da nikako ne možemo natrag na Balkan. Kako to u članku ''Glas Hrvatske krvi'' Dr. Milan pl. Šufflay piše: ''Hrvatskoj naciji je mjesto na zapadu i uz zapad. Hrvatskoj naciji nema mjesta na Balkanu. Tko je veže protiv Zapada, radi protiv hrvatske povijesti. Tko srlja na Balkan, taj truje hrvatsku krv.'' No naravno pri tom pojam Zapada koji navodi Dr. Šufflay ne znači i bezglavo srljanje u nešto za što nismo spremni kao narod i država. Zapadu pripadamo zemljopisno i ne trebamo se po tome apsolutno nikada nikome više dokazivati. Tako i prof. Oršanić napominje: '' Svaki čovjek i svaki narod mora za sebe odrediti i odabrati svoje osnovno okvirno životno stanje oportunizma ili radikalizma. Tako je oportunizam postao ideologijom osobnih uspjeha u svim mogućim kategorijama želja, zadovoljstava, ciljeva, prilika i mogućnosti, a radikalizam ideologijom idejnih uspjeha, u kategorijama borbe, požrtvovnosti, odricanja i idealizma.'' Post moderni radikalni tradicionalist će tako radije sjesti na brdski bicikl i odjuriti u prirodu, povesti obitelj na izlet ili pak zajedničko planinarenje, uživati u prirodi, družiti se sa svojom djecom , svojim supružnikom ili pak pročitati neku interesantnu knjigu iz koje će nešto naučiti. A oportunisti ? Pa mislim da ne trebam o tome pisati. Dovoljno je samo upaliti televizijski prijemnik ili otvoriti dnevne novine te vidjeti neka groteskna lica izobličena od niza plastičnih operacija koja se nude kao primjeran uzor ili model u koga se treba ugledati. AUTOR: Thor Einar Leichhardt.

Pravilan izraz za englesku riječ ''bigoted'' u hrvatskoj interpretaciji bi bio: netolerantan/na ili netrpeljiv/a prema drugoj rasi,naciji, religiji ili spolu. Kao što vidimo velika je razlika između riječi fanatičan (kao riječ mada ima negativnu konotaciju može imati isto tako u rijetkim slučajevima i pozitivnu, kao npr. vrlo determiniran ili odlučan glede svoga cilja) i objašnjenja koje sam napisao..

*U medijima na Otoku riječ koja se koristi u medijima je ''curb'' ili u našem prijevodu zauzdati..

**Moj osobni izbor primjerice u Hrvatskoj politici je bez premca Hrvatska Republikanska zajednica i s njom ujedno solidaristički model Skandinavskih zemalja u kojima se polazi od tri temelja za snažnu državu: socijalna sigurnost, zdravstvo i besplatno obrazovanje te primarno korištenje prirodnih i zamjenskih energetskih izvora .

