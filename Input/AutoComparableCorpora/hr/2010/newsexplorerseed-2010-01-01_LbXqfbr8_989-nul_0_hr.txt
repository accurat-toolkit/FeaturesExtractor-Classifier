Za Kineze bit će to godina tigra koji simbolizira moć i autoritet. Za cijeli svijet mogla bi biti godina socijalnih nemira, masovne nezaposlenosti, ali i afričkog nogometa. Relativni socijalni mir koji je vladao u ovoj godini mogao bi biti samo zatišje pred oluju, procjenjuje Economist, dodajući da su dosad ljudi pogođeni krizom uglavnom patili u tišini, ali da postoje razlozi za očekivanja da će 2010. biti godina prevrata. Procjene Economist Intelligence Unita (EIU) govore da će sljedeće godine u cijelom svijetu biti čak 60 milijuna nezaposlenih više nego lani, dok međunarodna organizacija rada procjenjuje da je oko 200 milijuna radnika u opasnosti da padne ispod praga siromaštva, odnosno skupini stanovništva koja živi s manje od dva dolara dnevno. Prema EIU, u 77 od 166 zemalja svijeta u sljedećoj godini postoji značajan ili visok rizik od socijalnih nemira, a gotovo četvrtina tih zemalja je u istočnoj Europi. U tu skupinu spada i Hrvatska. Za Europsku uniju bit će to godina testa novog europskog sporazuma, Lisabonskog ugovora, koji bi trebao omogućiti bolje funkcioniranje proširene Unije. »Economist«, međutim, procjenjuje da će u 2010. godini europske vođe progoniti »strah od nebitnosti«. Drugim riječima, novi ugovor koji je stupio na snagu trebao bi Europskoj uniji osigurati globalnu političku moć koja se može mjeriti s njezinom gospodarskom i regulatornom snagom. Sljedeća će godina europskim liderima pokazati jesu li doista uspijeli formulirali ugovor koji je u stanju ispuniti tu zadaću. Europu će u 2010. godini progoniti i »sablast«, ali »ne sablast komunizma, nego povratka masovne nezaposlenosti«, prognoziraju dalje britanski analitičari, podsjećajući da je velika nezaposlenost posljednji put bila uistinu veliki problem u Europi ranih devedesetih godina, ali je gospodarski rast u posljednjih 15 godina omogućio da ta nezaposlenost bude smanjena. Ako je suditi prema predviđanjima »Econimista«, ni američki predsjednik Barack Obama, koji će ući u drugu godinu mandata, nema se čemu previše nadati u 2010. godini. »Njegova druga godina u uredu otkrit će slabost političke koalicije koja ga je izabrala, raspon teškoća koje je naslijedio, tvrdoglav otpor Amerikanaca prema naglim promjenama i njihovu privrženost snu o maloj vladi i pojedinačnim šansama«, pišu britanski analitičari. Pritom pojašnjavaju da američki birači neće biti skloni hvaliti Obamu zato što je s američkog praga uspio otjerati ekonomsku depresiju, nego upravo suprotno, kritizirati ga zato što je američko gospodarstvo pogodila recesija. Obama će, inače, u siječnju održati prvi govor o »stanju nacije«. Pred američkim predsjednikom su i druge teške odluke i izazovi. Amerika i njezini saveznici počet će tražiti načine za napuštanje Afganistana, ali Economist ističe da je »teško biti optimističan« oko Afganistana u 2010. godini. No, na afričkom kontinentu bit će i dobrih vijesti. Južna Afrika ugostit će Svjetsko nogometno prvenstvo, zbog čega Economist tvrdi da će 2010. biti godina afričkog nogometa. Bit će puno zanimljivoga na toj smotri, no autori izdvajaju jedan detalj: po prvi put Južna i Sjeverna Koreja plasirale su se u isto vrijeme na Svjetsko prvenstvo pa će i na terenima Južne Afrike moći pokazati suparništvo i svojim nastupom zasjeniti uspjeh rivala s druge strane 38. paralele.

