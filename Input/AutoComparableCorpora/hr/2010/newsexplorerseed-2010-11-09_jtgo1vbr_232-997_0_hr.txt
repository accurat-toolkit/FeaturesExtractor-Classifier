Članovi posade oteta broda "Hannibal II.", među kojima je i hrvatski pomorac, dobro su, a vlasnik broda pokušava stupiti u vezu s otmičarima i početi pregovore, objavilo je u petak hrvatsko ministarstvo vanjskih poslova i europskih integracija (MVPEI). Kapetan broda koji su gusari u četvrtak oteli u Indijskom oceanu potvrdio je vlasniku, tuniskoj tvrtki "Gabes Marine Tankers", da je posada dobro. Od brodovlasnika se doznaje da je u tijeku uspostava kontakta s otmičarima kako bi mogli početi pregovori, doznaje se iz ureda glasnogovornika MVPEI-ja. Te je informacije MVPEI-u prenio počasni konzul u Tunisu koji uz hrvatsko veleposlanstvo u Maroku neposredno prati taj slučaj. Ministarstvo je u stalnoj vezi sa svojim diplomatima i s obitelji oteta hrvatskog pomorca čiji identitet zasad nije objavljen. Kako prenosi tuniska državna agencija TAP, brod koji plovi pod panamskom zastavom prevozio je biljno ulje iz Malezije u Grčku i otet je nakon kratka zaustavljanja u Adenskom zaljevu. Pomorska operacija EU-a za borbu protiv gusarstva "Atalanta" objavila je da je brod "Hannibal II." napadnut približno 860 nautičkih milja istočno od roga Afrike, odnosno bliže indijskoj nego somalskoj obali. Na otetu brodu, po navodima "Atalante", nalazi se 31 član posade, među kojima 23 Tunižana, 4 Filipinca i po jedan Gruzijac, Rus, Marokanac i Hrvat. (hina/metro-portal)

