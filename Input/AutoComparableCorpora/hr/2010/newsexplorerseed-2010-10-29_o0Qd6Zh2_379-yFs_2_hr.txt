Donji dom francuskog parlamenta, Nacionalna skupština, dao je konačnu potvrdu spornom prijedlogu zakona o mirovinskoj reformi predsjednika Nicolasa Sarkozyja. Konačna verzija prijedloga zakona usvojena je s 336 zastupničkih glasova "za" i 233 "protiv", a konačni ishod nikad nije bio upitan jer Sarkozyjeva koalicija desnog centra ima sigurnu većinu u Nacionalnoj skupštini. Gornji dom parlamenta, Senat, prihvatio je prijedlog zakona u utorak. Današnje glasovanje bilo je posljednji parlamentarni korak u procesu prihvaćanja zakona, koji su pratili brojni veliki štrajkovi i masovni ulični prosvjedi diljem cijele zemlje. O prijedlogu zakona sad se još mora očitovati Ustavno vijeće, što je zahtijevala oporbena socijalistička stranka. Vijeće odluku mora donijeti u roku od mjesec dana, nakon čega bi zakon mogao postati pravovaljan. Osnovna mjera novog zakona je postupno povećavanje dobi za prijevremenu mirovinu sa 60 na 62 godine te sa 65 na 67 za punu mirovinu do zaključno 2018. godine. Zakon će stupiti na snagu sredinom 2011., ali je predviđeno da bude stavljen na razmatranje 2013., nakon idućih parlamentarnih i predsjedničkih izbora, što jamči da će mirovinska reforma biti snažan argument u predizbornoj kampanji 2012. Prosvjedi protiv reforme u posljednja su dva dana posustali, a polako se obnavlja isporuka goriva diljem zemlje.

