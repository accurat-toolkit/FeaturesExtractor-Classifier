Autor: Dražen Krušelj Objavljeno: 20.06.2010 'Je li Beckenbaeur zapravo bio velikodušan kada je igru engleske reprezentacije ocijenio kao ‘nabij i trči nogomet’ - naime, gdje je tu trka?' ZAGREB - Navijači i mediji su, blago rečeno, zgranuti izdanjima “tri lava” u skupini kroz koju bi se uz nešto sreće vjerojatno u drugi krug probila i momčad Ipswich Towna. VEZANE VIJESTI Vijesti ‘Zaradi svoju plaću’ Nema žara niti energije, nema prave suradnje među igračima, nema pobjedničkog duha, a izbornik ne nudi rješenja. Od heroja koji je promijenio krvnu sliku momčadi i vratio ponos nogometnoj naciji Fabio Capello brzo je potonuo do statusa Talijana koji poluvrijeme koristi za feniranje i namještanje dizajnerskog okvira svojih naočala. “Izvoli zaradi svoju plaću, opravdaj tih šest milijuna funta godišnje”, vrište tabloidi u subotu. Izgubili i Carraghera Petak je, inače, za Engleze bio dan iz snova - barem do početka utakmice s Alžirom . Prethodno je, naime, poražena Njemačka, a onda je i Uncle Sam polomio zube na sićušnoj Sloveniji. No, dvoboj s rastrčanim “pustinjskim lisicama” priču je okrenuo naglavce. Engleska je frustrirana, napuštajući teren Wayne Rooney dobacuje u kameru kako je “divno kada te vlastiti navijači vrijeđaju” dokazujući da mu je ponovno promakla poanta priče i da ne živi u realnom svijetu, a Ashley Cole, inače Budweiserov igrač utakmice, defetistički poručuje - moglo je biti i gore. Zaista, uz nešto više napadačke ambicije Alžir je lako mogao pobijediti. Engleska za prolaz skupine u trećoj utakmici mora pobijediti Sloveniju, s takvim ishodom lako bi mogla biti i prvak grupe. Međutim, sve manje kroničara iz engleskog tabora vjeruje u takav rasplet jer ovo Capellovo društvo s naporom pronalazi zajedničku kemiju, vodeći igrač Rooney djeluje kao da je na Svjetsko prvenstvo doletio s godišnjeg odmora, a obrana je putem izgubila Kinga, a sada i Carraghera (dva žuta kartona). Tako dolazimo do paradoksa da majka svih nogometnih bitaka strahuje od reprezentacije skijaša i planinara. Slaveni proigrali na SP-u Strah Engleza od dežele koju David Letterman ovih dana neuspješno traži na karti zgodna je skica za veći portret ovog SP-a na kojem su Guliver i liliputanci zamijenili mjesta. Ugled i pripadajuća protekcija kod sudaca, slava, novac, utjecaj... sve to trenutačno vrlo malo znači velikim europskim reprezentacijama. Ne vjerujete? Zavirite onda u statistiku. Engleska, Njemačka, Italija, Francuska i Španjolska, kontinentalna nogometna krema, u dosadašnjih osam utakmica World cupa može se pohvaliti - jednom pobjedom!? Francuzi se boje povratka u domovinu gdje ih s naslovnica časte uvredama “bijednici” i “umišljene veličine”. Englezi su im za petama, a Nijemci posljednji meč skupine dočekuju bez svojeg najozbiljnijeg napadača Klosea... Na drugoj strani stoje liliputanci - Slovenija, Srbija, Slovačka i Švicarska - koje su u zbroju zabilježile samo jedan poraz u dosadašnjih šest utakmica. Selidbom na južnu hemisferu ravnoteža europskih snaga ozbiljno je narušena. Za ugled velikih brinu se samo velike južnoameričke reprezentacije... Gol-razlika ključna za plasman u drugi krug Za koji dan svaka od 32 reprezentacije na svjetskoj smotri odigrat će po dvije utakmice i svi će spoznati što moraju postići u posljednjim utakmicama u skupini da bi izborili osminu finala. Bitno je napomenuti da nakon triju odigranih utakmica u slučaju istog broja bodova o redoslijedu prvo odlučuju ukupna gol-razlika i veći broj postignutih golova, a tek potom međusobne utakmice. 1. broj bodova u svim utakmicama 2. gol-razlika u svim utakmicama 3. postignuti golovi u svim utakmicama 4. broj bodova u međusobnim utakmicama 5. gol-razlika u međusobnim utakmicama 6. postignuti golovi u međusobnim utakmicama 7. ždrijeb Broj preporuka: 7 Objavi na Facebooku Više o... FACEBOOK KOMENTARI

