Čuveni lingvist i filozof, poznat kao oštar kritičar izraelske politike, američki Židov Noam Chomsky, kojemu je u nedjelju zabranjen ulazak u Izrael, izjavio je da je takva odluka posljedica činjenice što je namjeravao održati predavanje samo na palestinskom, a ne i na izraelskom sveučilištu. - Teško mi se sjetiti sličnog slučaja u kome je ulazak nekoj osobi zabranjen zato što ne predaje u Tel Avivu. Možda samo u staljinističkom režimu - rekao je Chomsky u telefonskom razgovoru iz Amana za izraelski list Haaretz. Chomsky (81) je pokušao ući u Izrael iz Jordana u namjeri da održi predavanja na Sveučilištu Bir Zeit kraj Ramallaha na Zapadnoj obali, posjeti Hebron i sastane se s palestinskim premijerom Salamom Fayadom. Palestinski zastupnik Mustafa Barghouti, koji je trebao biti domaćin profesoru, izjavio je Reutersu da je odluka Izraela "fašistička akcija koja graniči s potiskivanjem slobode izražavanja". Glasnogovornica izraelskog ministarstva unutarnjih poslova Sabina Hadad izjavila je kako još uvijek pokušavaju razjasniti stvari s vojskom, nagovijestivši mogućnost da se Chomskom ipak dopusti ulazak. Chomsky je i ranije često govorio protiv izraelske okupacije palestinskih teritorija.

