Na poziv predsjednika Grupe socijalista i demokrata u Europskom parlamentu Martina Schulza, predsjednik SDP-a Zoran Milanović održao je govor na redovitom mjesečnom sastanku te grupacije u Bruxellesu. Pokušao sam staviti naglasak na poglavlje 23 i upozorio da se oni koji imaju interesa za to usredotoče na tu problematiku, da se razluči ono što je bitno, što je moguće i što Hrvatska treba učiniti u reformama od onoga što je manje bitno i što nema neku veliku dokaznu snagu, a to su prije svega topnički dnevnici, izjavio je Milanović novinarima nakon sastanka. Milanović je istaknuo da Hrvatska treba provesti reforme, depolitizirati pravosuđe i policiju, a sve drugo su pretjerivanja. Pozvao sam naše kolege da o tome razmisle, postavio sam neka pitanja da vidimo što su topnički dnevnici i je li to doista stvarna zapreka za otvaranje toga poglavlja, postoje li ti dnevnici i ako postoje, što bi oni trebali dokazati. Nastojao sam probuditi kod njih crv sumnje i bit će odlično ako sam u tom barem malo uspio, rekao je. O ustavnim promjenama o kojima u Hrvatskoj razgovaraju vlada i oporba nije bilo riječi. Potpredsjednik socijalističke frakcije i parlamentarni izvjestitelj Hannes Swoboda rekao je da se ne želi miješati u pitanje hrvatskog Ustava, ali je dodao da treba razjasniti stvari, da se uspostave jasna pravila glasovanja, da glasuju ljudi koji imaju životni interes u Hrvatskoj. Swoboda je odbacio tumačenja da je Stranka europskih socijalista (PES) prije nekoliko tjedana u priopćenju, kojim je pozdravila govor hrvatskog predsjednika Ive Josipovića u Parlamentu BiH i izglasavanje deklaracije o Srebrenici u srbijanskom parlamentu, izjednačila odgovornost Hrvatske i Srbije za zločine u BiH. Mislim da se to ne može tako čitati. Nije bilo nikakvih naznaka da bi odgovornost Hrvatske i Srbije za zlodjela u BiH bila manje više ista. To nije točno, rekao je Swoboda, dodajući da je odgovornost Srbije mnogo veća i da je utoliko važnije i da Srbija krene istim putem kao i Hrvatska. Nakon sastanka Milanović i Hannes Swoboda, potpredsjednik Grupe socijalista i demokrata i izvjestitelj Europskog parlamenta za Hrvatsku, održat će konferenciju za novinare, a predviđen je i niz bilateralnih sastanaka s istaknutim socijalistima iz Europskog parlamenta.

