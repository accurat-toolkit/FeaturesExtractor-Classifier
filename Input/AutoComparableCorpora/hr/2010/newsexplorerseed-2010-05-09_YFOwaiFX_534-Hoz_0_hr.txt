Francuska glumica Žilijet Binoš rasplakala se u Kanu kada ju je jedan novinar upitao da li je istina da je iranski režiser Džafar Panahi, koga su u martu iranske vlasti uhapsile zbog snimanja antirežimskog filma, započeo štrajk glađu. Poznata glumica govorila je juče na konferenciji za štampu povodom prikazivanja filma "Kopija originala" (Copie conforme), proslavljenog iranskog reditelja Abasa Kijarostamija. Žilijet Binoš Na pitanje da li zna da je Panahi u svojoj ćeliji počeo štrajk glađu, Binoš je briznula u plač, preneli su mediji. Ona će u četvrtak Paviljonu svetskog filma u Kanu pročitati otvoreno pismo Kijarostamija Džafaru Panahiju u kojem traži hitno oslobađanje svog prijatelja i zemljaka. Reditelj "Ukusa trešnje" je na konferenciji za štampu ponovio svoju podršku zatočenom kolegi. Panahi, dobitnik brojnih nagrada i autor profeminističkih filmova, uhapšen je zbog snimanja antirežimskog filma, a u nedelju počeo štrajk glađu. Iranski reditelj je trebalo da bude član žirija u Kanu. Kako zbog hapšenja nije mogao da dođe, njegova stolica je simbolički je ostavljena prazna. Panahi je 2000. godine na festivalu u Veneciji osvojio Zlatnog lava za film "Krug", a šest godina kasnije u Berlinu dobio je Srebrnog medveda za film "Zaleđe".

