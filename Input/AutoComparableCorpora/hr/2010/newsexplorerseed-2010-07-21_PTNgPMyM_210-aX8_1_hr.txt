Sinoć je u prekrasnom ambijentu predvorja "Teatra Palma" u Svpetrvs hotelima otvoren Treći Svpetrvs hoteli International Festival. Pozdravne riječi prisutnim gostima i prijateljima festivala uputili su Ive Cvitanić, direktor supetarske Turističke zajednice, Jakov Sedlar, poznati hrvatski filmski redatelj, suosnivač i producent festivala, te domaćin i direktor festivala Marjan Duzich, vlasnik hotelske kuće "Svpetrvs hoteli". G. Sedlar istaknuo je kako je ovogodišnji Svpetrvs hoteli festival posvećen prerano preminuloj hrvatskoj glumici Eni Begović uz 10. obljetnicu njezine smrti, te će stoga posjetitelji za vrijeme festivala moći u predvorju Teatra razgledati izložbu portreta Ene Begović, fotografa Borisa Štajduhara, a svake će se večeri u Teatru moći pogledati projekcija filmova u kojima je Ena Begović ostvarila zapažene uloge. Festival je službeno otvorio Marjan Duzich, pozdravivši sve prisutne i zaželjevši im ugodan boravak u Supetru. Potom je u supetarskoj Župnoj crkvi održan izvrsno posjećen koncert na kojem su nastupili naša proslavljena mezzosporanistica Valentina Fijačko, violončelistica Ana Rucner i kvartet Rucner. Večeras, na programu Svpetrvs hoteli festivala, od 21.30h očekuje nas večer poezije i glazbe, na plaži Tri mosta, uz sudjelovanje proslavljenih domaćih i inozemnih glumaca - Gile Almagor, Zrinke Cvitešić, Anje Šovagović - Despot, Dragana Despota, Žarka Potočnjaka, Ankice Dobrić, Branke Cvitković, Nele Čolić - Prizmić i Mije Begović, uz glazbenu pratnju Ane Rucner na violončelu i Doris Karamatić na harfi. Po prvi put u Hrvatskoj će se čuti i poezija na katalonskom jeziku, jer je specijalni gost festivala čuveni katalonski pjesnik Jeume Galmes. U filmskom djelu festivala, s početkom u 23.00h u Teatru Palma bit će prikazan film Jakova Sedlara "Agonija". Foto: Foto Peđa Hits: 316 Komentari (0) Napišite komentar Morate biti prijavljeni da biste mogli poslati komentar. Molimo vas da se registrirate ukoliko nemate već otvoren korisnički račun.

