U trenutku lišenja slobode paralelno su se događale racije u Beču i Koruškoj. Navodno su istražitelji posjetili i Josefa Kirchera, bivšeg izvršnog direktora Hypa. Osim Kulterera, u zatvoru je od jučer i njegova dugogodišnja suradnica iz sektora hipoteka. Odluka o pritvoru u nadležnosti je suda u Klagenfurtu, čiji je sudac održao raspravu tek kasno popodne, nakon što je to najavio glasnogovornik austrijskog državnog odvjetništva Helmut Jamnig. Procesnopravni razlozi zbog kojih bi Kulterer mogao ostati u pritvoru su opasnost od bijega i mogućnost utjecaja na svjedoke. Austrijski mediji prenose kako Kultereru prijeti zatvorska kazna do deset godina. Kulterer je na čelu Hypa bio od početka 90-ih sve do 2006. godine, nakon čega se bavio privatnim poduzetništvom. U tom razdoblju Hypo se uzdigao od male regionalne banke do velikog regionalnog igrača. Taj impresivni uzlet, zapravo rezultat prodora Hypo banke na Balkan, događao se pod političkim pokroviteljstvom kontroverznog poglavara Koruške, danas pokojnog Jörga Haidera. Kao druga ključna karika lanca dvojbenih investicija označen je Günter Striedinger, član Uprave Hypa. Prema austrijskom listu Kurieru, upravo bi veze s Haiderom sada Kulterera mogle stajati do deset godina zatvora, koliko mu prijeti nakon što je uhićen zbog naknadno otkrivenog kaznenog djela koje se opisuje kao djelovanje koje je prouzročilo finacijsku štetu za tvrtku. Na njemačkom untreue. “Hypo kompleks”, kako austrijski mediji zovu bankarsku aferu, sada ima 40-ak okrivljenika. Posebna policijska skupina SOKO Hypo, tri državna tužitelja i bankarska ekspertica rade na slučaju. Kulterer je, također, bio jedan od prvih čije je svjedočenje pred koruškim tužiteljstvom iz veljače procurilo u javnost. Svjedočio je o nizu spornih projekata Hypa u Hrvatskoj, ne birajući riječi kojima je opisivao stotine milijuna kredita za Vladimira Zagorca. Zagorca je nazvao “čovjekom Güntera Striedingera”, također jednog od bivših članova uprave Hypa za kojim se sada vuče niz kaznenih prijava zbog multimilijunskih pronevjera, a spominjao je i “probleme s Mirom Oblakom, Brunom Orešarom” i ljudima iz bivšeg menadžmenta Hypa. Posebno je mjesto zauzimala prodaja tvrtke kćeri Hypa Consultants investitorima oko hrvatske brokerske kuće Auctor, navodno višestruko ispod cijene. U posljednjoj od šest racija koje su koruški istražitelji do sada proveli, pretražen je i dom bivšeg člana uprave Hypo Leasing Holdinga Josefa Kirchera, kojeg se sumnjiči za bajoslovne nenamjenske troškove, od kojih je revizijski izvještaj kuće PwC posebno isticao 762.000 eura “honorara za savjetovanje pri nejasnim posredničkim aktivnostima na području bivše Jugoslavije” u korist Mate Granića, tada ministra vanjskih poslova, što je Granić kasnije demantirao. Kulterer i niži šefovi nedavno su kazneno prijavljeni i zbog lažiranja financijskog izvještaja i prevare tijekom plasiranja 100 milijuna eura povlaštenih dionica banke iz 2004. U siječnju se otkrilo da su se dionica domogli bivši članovi uprave Günter Striedinger i Gerhard Kucher, kupivši ih kroz zamršene mehanizme preko Lihtenštajna. Banka je dionice plasirala kako bi došla do nasušno potrebnog novca, a oni su navodno kreditima banke uz 4,5% kamata kupili dionice koje su trebale donijeti dividende od 6,25%, zaradivši 10 milijuna eura. Za sve pronevjere u aferi Hypo austrijsko je pravosuđe izrazito zainteresirano zbog toga jer je nakon propale prodaje Hypo grupe Bayerische Landesbank i štete od četiri milijarde eura, Hypo banka prošle godine morala biti spašena nacionalizacijom za jedan euro. Istražitelji su inače došli i do “Hotela Split”, iz kojega se Hypo proljetos povukao uz 33 milijuna eura štete. Projekt je stara uprava banke ocijenila kao profitabilan, navodno vrednijim nego što je bio, te je u njega uložila 50 milijuna eura. 2009. je odobrila još jedan kredit kako bi hotel dobio i četvrtu zvjezdicu, ali je nova uprava u siječnju zaključila da iz projekta može izvući samo gubitke. U aferi Hypo do sada je podneseno više od 60 kaznenih prijava protiv 40-ak optuženih. U veljači je Kulterer teško optuživao Striedingera pred tužiteljstvom za kriminal u Hrvatskoj. Striedinger je krenuo u kampanju protiv Hypo banke. Dojam te kampanje pokvarilo je to što se poklopila s njegovim drugim saslušanjem pred državnim odvjetništvom, a zbog prijevare ga je prijavio odvjetnik Hypa Guido Held.

