Od početka listopada cijena prirodnog plina za industriju je za pet lipa niža, tako da poduzeća za prostorni metar plina plaćaju 3,62 kune s PDV-om umjesto 3,67 kuna, dok nema naznaka da će se mijenjati cijena za kućanstva, koja iznosi 2,85 kuna s PDV-om i državnom subvencijom, kao ni da će biti teškoća oko opskrbe. Istaknuo je to Ivan Topolnjak, direktor Termoplina, najavljujući u petak početak sezone grijanja, ali i svečano obilježavanje 40. obljetnice plinofikacije Varaždina i rada ovog poduzeća koje je počelo kao OOUR u sastavu GIK Zagorja, da bi s godinama preraslo u regionalnog distributera. - Širenjem na neka mjesta u Krapinsko-zagorskoj županiji iskoračili smo iz Varaždinske županije gdje je više od 90 posto područja prekriveno plinskom mrežom. Naš brzi razvoj počeo je nakon privatizacije 1994. godine kada smo imali 250 kilometara plinovoda i potrošnju od 56 milijuna kubika, a danas raspolažemo s ukupno 1.800 kilometara plinske mreže na koju je priključeno više od 30 tisuća korisnika, koji godišnje potroše 120 milijuna kubnih metara prirodnog plina - istaknuo je direktor Termoplina, koji je među tri vodeća domaća distributera. Među najjeftinijima Zahvaljujući Zakonu o tržištu plina, koji još nije zaživio u potpunosti, Termoplin danas s plinom konkurira po cijeloj Hrvatskoj, pa Topolnjak najavljuje daljnje širenje. - Pri tome smo socijalno osjetljivi i ne idemo s visokim cijenama, pa smo među distributerima s najmanjom cijenom plina, a tako će biti i ubuduće. Uz to vodimo računa o sigurnosti mreže, kao i o okolišu, pa smo još 2005. izgradili prvo kogeneracijsko postrojenje ukupne električne snage 33 kW i 65 kW toplinske snage, koje istodobno proizvodi električnu i toplinsku energiju za vlastite potrebe te za isporuku u sustav HEP-a - rekao je Topolnjak. Osvrćući se na tvrdnje da gradske komunalne tvrtke ostvaruju dobit, a ne smanjuju svoje cijene, Topolnjak je upozorio da Termoplin nije komunalna tvrtka niti je monopolist, budući da je sva energetika na tržištu, a njegovo poslovanje nadziru NO i druga tijela. Svečanost 29. listopada Obljetnica rada Termoplina obilježit će se 29. listopada. Taj dan prije 40 godina u tadašnjem GIK Zagorju, usprkos sumnji u budućnost novog energenta, utemeljen je pogon za plinofikaciju. Te, 1970. godine, Varaždin je bio među prvim gradovima u Hrvatskoj u koji je stigao novi energent – prirodni plin. Nakon što je postavljeno 9.200 metara glavnog plinovoda, prirodni je plin najprije potekao u Opću bolnicu Varaždin, a zatim i do drugih korisnika. - Brod koji se tada otisnuo na more s godinama se razvio u respektabilnu tvrtku - istaknuo je Topolnjak najavljujući svečanost primjerenu trenutku. (ik)

