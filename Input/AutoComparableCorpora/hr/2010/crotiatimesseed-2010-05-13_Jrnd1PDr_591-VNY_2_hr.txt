Dan poslije koncerta Metallice na zagrebačkom Hipodromu, dok su još svi koji su nazočili pričali o zgodama s najvećeg heavy metal spektakla kod nas, članovi benda uputili su se zrakoplovom prema Lisabonu gdje danas imaju novi koncert u sklopu turneje “World Magnetic”. Poslije svirke na počinak Kako doznajemo, poslije nedjeljne zagrebačke svirke, koja je trajala nešto više od dva sata, James Hetfield, Robert Trujillo, Kirk Hammet i Lars Ulrich uputili su se u hotel na odmor i spavanje. No baš kako su oduvijek i isticali, da su im obožavatelji iz istočne Europe najvjerniji, nisu napustili Hipodrom, a da nisu s organizatorima koncerta podijelili dojmove. Neslužbeno doznajemo da im je bilo odlično, oduševljeni su energijom i strpljivošću publike, a raspitali su se i je li sve, s obzirom na vremensku apokalipsu, prošlo dobro. U ponedjeljak ujutro u vlastitu aranžmanu lunjali su gradom i popodne odletjeli iz Zagreba. A briga Metallice za gledatelje osjetila se i pred publikom na Hipodromu. – Jeste li s nama? Koliko puta smo već nastupali ovdje? Nikada? Pa što nas je zadržalo tako dugo? Ovdje smo da se vi osjećate dobro jer kada ste vi dobro, i mi smo dobro – kriknuo je frontmen Metallice James Hetfield u nedjelju malo poslije 21 sat i pokrenuo val manijakalne heavy energije. Vrijedilo je čekanja i blata Svirku su počeli s pjesmom “Creeping Death”, a nastavili čvrstim rifovima hitova “Enter Sandman”, “Fuel”, “Nothing Else Matters”, “One”... Žestoka kiša događaju je dala dodatni pečat pa će se koncert pamtiti i po kaljuži iz koje je gotovo nemoguće bilo iskoračiti, a ne ostati bos. No nitko nije požalio jer opće je mišljenje publike da se Metallicu isplatilo čekati 30 godina – jer je još uvijek broj jedan.

