Vjenčanje princa Williama, unuka engleske kraljice Elizabete II., i njegove izabranice Kate Middleton održat će se 29. travnja sljedeće godine u Westminsterskoj opatiji, objavljeno je iz Williamova ureda. U povodu toga petak, 29. travnja 2011. bit će proglašen neradnim danom. Westminstersku opatiju, gdje se tradicionalno vjenčaju i krune britanski monarsi, gdje je bio i posljednji oproštaj od Williamove majke princeze Diane, od početka se smatralo najvjerojatnijim mjestom vjenčanja. Osobni tajnik princa Jamie Lowther-Pinkerton objavio je da budući bračni par, iako priprema svečanost koju će gledati cijeli svijet, itekako ima u vidu da su mnogi Britanci suočeni s oštrim mjerama štednje u vrijeme svjetske gospodarske krize. Princ William i gospođica Middleton žele osigurati da se postigne ravnoteža između takva događaja i postojeće ekonomske situacije. Kraljevska obitelj i obitelj Middleton će stoga sami platiti troškove vjenčanja, rekao Lowther-Pinkerton. To znači da će oni snositi troškove same svečanosti, svih prijmova i medenog mjeseca, a ostalo, poput osiguranja, ići će na trošak poreznih obveznika. Princ William, drugi u nasljednoj liniji britanske krune nakon svoga oca Charlesa, i Kate Middleton, oboje stari 28 godina, zajednički su željeli da vjenčanje bude u petak i u proljeće. Vjenčanje Kate i Williama bit će sretan događaj koji će se pamtiti, objavio je premijer Cameron, a prenosi Hina.

