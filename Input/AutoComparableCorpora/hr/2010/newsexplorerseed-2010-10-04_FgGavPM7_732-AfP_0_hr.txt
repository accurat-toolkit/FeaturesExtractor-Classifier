Autor: Željko Trkanjec Objavljeno: 30.09.2010 I u ovoj uroti ključna je bila uloga terorista iz Pakistana. Nije stoga čudo što je Leon Panetta, šef CIA-e, već danas bio u Islamabadu gdje je razgovarao sa šefom pakistanske obavještajne službe (ISI) ZAGREB - Nijemac afganistanskog podrijetla Ahmed Siddiqui u srpnju se ukrcao u zrakoplov u Hamburgu i krenuo put Pakistana gdje je prošao obuku rukovanja eksplozivom i oružjem. VEZANE VIJESTI Vijesti Niz koordiniranih napada No, kad se ubacio u Afganistan, uhićen je i prebačen u bazu Bagram kod Kabula gdje je podvrgnut ispitivanju. I ispričao je svašta, pri čemu je najvažnija bila informacija da se priprema niz koordiniranih napada na ciljeve u Europi, koje bi trebala izvršiti mreža malih terorističkih skupina. Informacija je, navode američki izvori, proslijeđena Francuskoj, Njemačkoj i Velikoj Britaniji, koje su spomenute kao vjerojatne mete. Nakon toga je Eiffelov toranj bio dva puta evakuiran (oba se puta pokazalo da je prijetnja lažna), a francuski i britanski dužnosnici u nekoliko su navrata istaknuli da postoji “neposredna opasnost” od napada. Da je, pak, riječ o ozbiljnoj prijetnji, potvrđuje informacija da je CIA u rujnu izvela najveći broj napada bespilotnim letjelicama, čak 21 (najviše dosad u jednom mjesecu bilo je 11 u siječnju), u Pakistanu. I onda je konačno u utorak televizija ABC objavila kako je otkrivena teroristička urota, a u srijedu su na ulicama Pariza i Londona bili vidljivi policajci i vojnici, koji su se kretali oko vladinih zgrada, turističkih atrakcija i željezničkih stanica. Auto-bomba u New Yorku Već dulje vrijeme obavještajne službe barataju informacijama da terorističke organizacije pripremaju napade po Europi i SAD-u. Jedan od dokaza bio je neuspio pokušaj detoniranja auto-bombe u svibnju na Times Squareu u New Yorku iz kojega se moglo iščitati što je cilj tih skupina: unovačiti pojedince, po mogućnosti lokalne državljane, i osigurati im obuku kako bi mogli sami izvesti napad. Iako obavještajni izvori navode da sve veću prijetnju predstavljaju terorističke skupine u Jemenu, Somaliji i sjevernoj Africi, i u ovoj uroti ključna je uloga Pakistana (Siddiqui je rekao da napade planiraju al-Qa’ida i pakistanska teroristička mreža Haqqani). Nije stoga čudo što je Leon Panetta, šef CIA-e, već danas bio u Islamabadu gdje je razgovarao sa šefom obavještajne službe (ISI), Ahmedom Shujom Pashom. Razgovor je bio “prijateljski, ali napet”, navode izvori bliski CIA-i. Kako svjedoči Bob Woodward u knjizi “Obamini ratovi”, i američki je predsjednik svjestan da se “rak nalazi u Pakistanu”. Dobar dio pakistanske administracije nije sklon potpunom slamanju terorističkih uporišta, kojih je najviše u pokrajini Vaziristan, jer strahuju da bi mogli izazvati njihovu ozbiljnu reakciju. Smatraju da ih ovako mogu kontrolirati te da istodobno preko njih utječu na zbivanja u Afganistanu. Bespilotne letjelice U svemu tome im, pak, smetaju napadi bespilotnih letjelica, što je Pasha rekao Panetti, ali američki su izvori već objavili da su ti napadi ovoga mjeseca razbili strukturu koja je planirala napade u Europi, što je Panetta rekao Pashi (uz to, pakistanska je vlada privremeno zatvorila važnu opskrbnu liniju NATO-a u Afganistanu zbog ubojstva tri vojnika u napadu američkih helikoptera). No, nitko ne zna jesu li u Europi već spavači koji bi mogli pokrenuti napad na neki meki cilj. Jer, jasno je da teroristi od toga neće odustati. Broj preporuka: 4 Objavi na Facebooku Više o... FACEBOOK KOMENTARI

