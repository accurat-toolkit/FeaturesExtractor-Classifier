Sjeverna Koreja zaprijetila je snažnim nuklearnim odgovorom na predstojeće vojne vježbe Južne Koreje i SAD-a, nazivajući ih "neoprostivom" provokacijom, koja dolazi kao vrhunac nakon pogrešnog okrivljavanja Pyongyanga za potapanje južnokorejske korvete Cheonan u martu. Moćna Komisija nacionalne odbrane Sjeverne Koreje, na čijem je čelu Kim Jong Il, upozorila je da će se njezine snage suprotstaviti održavanju vojnih manevara, koji uključuju i američki nosač aviona na nuklearni pogon, sa "svetim ratom odmazde", izvještava američka agencija Associated Press. "Vojska i narod Demokratske Narodne Republike Koreje legitimno će se suprotstaviti sa svojim snažnim nuklearnim odvraćanjem, najvećim vježbama za nuklearni rat koje su ikada održale SAD i marionetske snage južne Koreje", navodi se u saopćenju službene novinske agencije Pyongyanga, koja citira neimenovanog glasnogovornika Komisije nacionalne obrane. Pyongyang rutinski prijeti ratom kada Južna Koreja i SAD održavaju zajedničke vojne vježbe, koje Sjeverna Koreja vidi kao probu za napad na njezin teritorij. SAD drži 28.500 vojnika u Južnoj Koreji zbog odvraćanja od agresije, ali ističe da ne namjerava izvršiti invaziju na sjever Korejskog poluostrva. Američki i južnokorejski ministri odbrane Robert Gates i Kim Tae-young objavili su ranije ove sedmice u Seoulu da velike četverodnevne vojne vježbe, koje počinju u nedjelju, trebaju poslati "jasnu poruku" Sjevernoj Koreji da prestane s agresivnim ponašanjem. Washington i Seoul okrivljuju Pyongyang za potapanje južnokorejske korvete Cheonan u vodama zapadne obale Korejskog poluostrva u martu. Četrdeset i šest mornara poginulo je u incidentu koji Seoul naziva najgorim napadom na svoju vojsku od Korejskog rata 1950-53. Sjeverna Koreja odlučno je opovrgla bilo kakvu uključenost, te upozorila da će bilo kakve sankcije protiv nje izazvati rat, prenosi Hina.

