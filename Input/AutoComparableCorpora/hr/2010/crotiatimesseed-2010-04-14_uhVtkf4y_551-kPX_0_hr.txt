Zračni prostor vjerojatno ostaje obustavljen do kraja dana Noćas u 2 sata, zbog vulkanskog oblaka koji se priblžava Hrvatskoj, Hrvatska kontrola leta zatvorila je zračni prostor iznad Međimurja, Zagorja i Slavonije, kao i Zračnu luku Zagreb, službeno nam je potvrđeno. U 8 ujutro nije bilo promjena, zračni prostor je nad tim prostorom i dalje zatvoren, kao i Zračna luka Zagreb, te će tako vjerojatno biti i tijekom cijele subote. Vakula: Vulkanski oblaci tijekom noći stižu i do Hrvatske Oblaci s vulkanskom prašinom koji uzrokuju potoškoće u zračnom prometu mnogih zemalja premještaju se sjevernom i sjeverozapadnom Europom te sve više dolaze i nad središnje dijelove kontinenta. - Prema trenutačno raspoloživim prognozama tijekom noći vrlo će gotovo sigurno dio tih oblaka doći i do Austrije i Mađarske, a do 8 ujutro vjerojatno i do sjeverne granice Hrvatske. Tijekom subotnjeg prijepodneva oblaci će nastaviti put juga i do oko 14 sati moguće je njihovo širenje sjevernim dijelovima Hrvatske, sve do sjevera Dalmacije. I dalje nemamo spoznaja o koncentraciji čestica u tim oblacima ni pouzdanih informacija o mogućim posljedicama. Zrakoplovna meteorološka služba Hrvatske kontrole zračne plovidbe pravovremeno će izdati zrakoplovno meteorološko upozorenje na način propisan u zrakoplovstvu - obavijestio nas je u petak Zoran Vakula, načelnik Odjela za vremenske analize i prognoze Državnog hidrometeorološkog zavoda. Najcrnje prognoze pokazuju da se pepeo s islandskog vulkana, koji je prekrio nebo nad sjeverom Europe i otkazao sve letove na tom području, neće povući niti sljedeća dva dana, poručuju iz Eurocontrola, europske organizacije za kontrolu zračnog prometa. >>Vulkanska prašina blokirala zračni promet Mala koncentracija vulkanskog pepela nije opasna za ljude Zdravstveni stručnjaci nisu zabrinuti zbog padanja vulkanske prašine na tlo jer prognoziraju malu koncentraciju pepela te smatraju da ona neće imati negativnog utjecaja na ljude. - Vulkanska prašina leti visoko u atmosferi i nema nikakvog štetnog utjecaja na zdravlje ljudi i na dišni sustav - izjavio nam je prof. dr. Miroslav Samaržija pulmolog iz Klinike za plućne bolesti Jordanovac. Letove otkazuju da prašina ne ošteti zrakoplove Nebojša Subanović s portala Meteo-info za vremensku prognozu rekao je da su kompanije odgodile letove zbog prašine koja bi im oštetila zrakoplove i tako prouzročila velike materijalne štete, a ne zbog toga što zrakoplovi ne mogu letjeti. Prašina ulazi u stratosferu, Zemljin omotač koji se nalazi deset kilometara iznad Zemlje gdje bi se mogla zadržati danima, mjesecima ili čak godinama pa bi letovi mogli biti odgođeni na duže vremena - objašnjava nadalje Subanović. >>Zbog otkazanih letova oko 380 putnika ostalo u zadarskoj luci Putnici "zaglavili" u Zagrebu I Zračna luka Zagreb, poput europskih, pretrpana je putnicima koji su zbog odgode letova "zaglavili" u luci. Putnici čekaju da ih zrakoplovne kompanije smjeste u hotele ili im ponude neko alternativno rješenje. Stanje otkazanih letova u Zagrebu možete pratiti i na internetskim stranicama Plesa i Croatije Airlinesa. Zračni kolaps u sjevernoj Europi Zračne luke zatvorene su u cijeloj Velikoj Britaniji, Irskoj, Danskoj, Norveškoj, Švedskoj, Finskoj, Belgiji i Nizozemskoj, dok je Francuska zatvorila 24 zračne luke na sjeveru zemlje. Slijedi je Njemačka koja je zatvorila 11 zračnih luka uključujući Frankfurt, treću najprometniju zračnu luku u Europi. Najnovija vijest dolazi iz Engleske, koja je blokadu zračnoga prometa produžila do subote ujutro. Austrija je najavila da će poslijepodne početi sa zatvaranjem svoga zračnog prostora. >>EK: Zračni prijevoznici dužni su svakome putniku vratiti novac Očekuje se da će zračne luke na sjeveru zemlje zatvoriti i Poljska. Zračne kompanije poput Qantasa, Japan Airlinesa, Korean Aira, Singapore Airlinesa i Cathay Pacifica samo su neke od onih koje su otkazale svoje letove. Postoji opasnost da bi vulkanski pepeo mogao odgoditi pokop poginuloga poljskog predsjednika Lecha Kaczynskog i njegove supruge, jer brojni svjetski državnici neće imati načina da na vrijeme dođu u Poljsku. Međutim, iz ureda američkog predsjednika Baracka Obame stigla je izjava da su nakon konzultacija s Air Forceom uvjereni da će Obama na vrijeme stići u Krakov. Upitan koncert Olivera Dragojevića Dugoočekivani koncert Olivera Dragojevića koji bi se trebao održati u ponedjeljak 19. travnja u londonskom Royal Albert Hallu krajnje je upitan. Izrazito jaka erupcija vulkana na Islandu, kao što je poznato, prizemljila je zrakoplove za Veliku Britaniju, sjeverni dio Europe i Skandinaviju do daljnjega, pa je transport svih glazbenika pod velikim upitnikom, poručuje Ictinus grupa. O definitivnoj odluci pravodobno će obavijestiti javnost. Oliver Dragojević jučer je u zagrebačkoj Zračnoj luci čekao razvoj situacije u zračnom prometu nad Europom. Njegov koncert, kojeg je u ponedjeljak trebao održati u londonskom Royal Albert Hallu, u potpunosti je neizvjestan. - Sjedim i čekam. Ništa ne znam. Možda koncert bude otkazan, možda odgođen, a možda se uspijemo prebaciti do Londona - rekao nam je Oliver. (rok, sv) Pleso otkazalo 12 letova, ali aerodrom je još otvoren U Zračnoj luci Zagreb danas su bili otkazani svi letovi za srednju Europu, a hoće li se zbog vulkanskog pepela koji je stvorio kaos u zračnom prometu zatvoriti i zagrebački aerodrom, ovisi o tome hoće li vulkanski oblak stići u u RH, odnosno hoće li onemogućiti prilaz zračnoj luci. Potvrdio nam je to Tonči Peović, direktor Zračne luke Zagreb. On se ipak nada da se to neće dogoditi, ali dodaje da se situacija mijenja iz sata u sat te je teško davati bilo kakve dugoročne prognoze. Danas je otkazano ukupno 12 letova, a Peović putnicima preporučuje da zasad ipak odgode svoja putovanja. (ipš/VLM)

