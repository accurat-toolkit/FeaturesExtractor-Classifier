Gospodarstvo, Svijet Srijeda, 18.08.2010. Tagovi: Wall Street, burze 09:28 Wall Street: rezultati trgovačkih lanaca ohrabrili ulagače Na Wall Streetu su u utorak vodeći indeksi porasli više od 1 posto, jer su dobri poslovni rezultati trgovačkih lanaca Wal-Marta i Home Depota, kao i najava preuzimanja u poljoprivrednom sektoru ohrabrili ulagače. Dow Jones indeks ojačao je 103 boda, ili 1,01 posto, na 10.405 bodova, dok je S&P 500 porastao 1,22 posto, na 1.092 boda, a Nasdaq indeks 1,26 posto, na 2.209 bodova. Pozitivno su na tržište jučer utjecali trgovački lanci Wal-Mart i Home Depot jer su izvijestili o boljim nego što se očekivalo poslovnim rezultatima u drugom tromjesečju. Dionica Home Depota poskupila je 3,4, a Wal-Marta 1,2 posto. Najviše je, više od 27 posto, skočila cijena dionice Potash Corp of Saskatchewan, nakon što je rudarski div BHP Billiton ponudio 39 milijardi dolara za preuzimanje tog najvećeg svjetskog proizvođača gnojiva. No, Potash je odbio tu ponudu kao neodgovarajuću. Premda je jučer na tržištu bilo više optimizma nego prethodnih dana, analitičari kažu da je prerano govoriti o oporavku tržišta od nedavnog pada, kada je Dow Jones u četiri dana izgubio gotovo 400 bodova. Promet je, kažu, mršav, a mnogi su ulagači i dalje na godišnjem odmoru ili su oprezni zbog nejasnih makroekonomskih podataka. I na europskim su burzama cijene dionica jučer porasle. Londonski FTSE indeks ojačao je 1,41 posto, na 5.350 bodova, dok je frankfurtski DAX skočio 1,57 posto, na 6.206 bodova, a pariški CAC 1,82 posto, na 3.663 boda. (H)

