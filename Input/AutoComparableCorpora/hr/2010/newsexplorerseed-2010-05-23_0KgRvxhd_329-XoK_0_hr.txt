Portugalski stručnjak uskrsnuo Helenia Herreru Kada je prije 13 godina, 9. studenoga 1997. godine Helenio Herrera umirao u Veneciji, tvorac čuvenog nogometnog “lokota” i zadnji osvajač Kupa prvaka s Interom 1965. godine je rekao: “Vidimo se u sljedećem životu…” I doista, Herrera je uskrsnuo! “Susreli” smo ga i ovih dana, Helenio Herrera je oživio u Londonu, Barceloni i Madridu u liku Jose Mourinha, trenera koji je smislio neprobojna vrata i najčvršću bravu 21. stoljeća. “Bravar” je bacio na leđa i Chelsea i Barcelonu i Bayern. “Herrerin” duh opet jaše, ovaj put u liku Jose Mourinha, s tim što je Portugalac osim najjače obrane, koja je ikada hodala po nogometnim terenima, stvorio i munjevitu kontru, kojom “ubija” suparnike. Sjećam se jednog sudara Chelsea i Barcelone na Stamford Bridgeu, u 19. minuti je bilo 3-0 za Mourinha. U napadu su igrali danas beznačajni Damien Duff i Mateja Kežman… Englezi će se opet čuditi Mourinhu: “Doista je daleko dogurao za jednog prevoditelja”. Divit će mu se zbog podatka da perfektno govori pet jezika, no, hoće li se svijet diviti njegovom nogometu. Sljedeća njegova stanica je Real Madrid. Platit će ga 15.000.000 eura, samo da bi ponizili omraženu Barcelonu, u što nisam siguran. “Trener i igrač, koji nisu igrali ili trenirali Real Madrid ništa nisu postigli u karijeri”, izjavio je Mourinho, ali, nisam siguran da će ovaj put uspjeti. Svijet je svjestan; Inter je klupski prvak Europe, Jose Mourinho je najbolji trener, Ivica Olić je drugi najbolji strijelac Lige prvaka, zabio je jedan više od Diega Milita. Ali, čak i u pjenušavom raspoloženju inteligentni trener, poput Mourinha će znati da je najbolji nogomet igrala Barcelona i da je Barcelona najbolja momčad na svijetu, a Leo Messi je najbolji igrač na svijetu. Uz sve komplimente Cristianu Ronaldu, Higuainu i Diegu Militu, s kojima će Mourinho iduće godine pokušati razbiti dominaciju Barcelone, koju je pobijedio “majstorskom taktikom”, ali i uz obilnu sudačku pomoć u Milanu i milimetre, koji su udarac Bojana Krkića odgurali pored vratnice na “Camp Nou”. Bojim se nogometa i nogometnog modernizma, koji nudi Mourinho. Jasno je kao dan da se drukčije ne može uspjeti protiv Chelsea i Barcelone, ali, Mourinho će svoj defenzivni stil ugraditi i u Real Madrid, jer će se opet sudarati s “neprijateljem svih neprijatelja”, Barcelonom. Svi svjetski treneri bit će zaluđeni nogometnim “mou-jezikom”, stilom koji će nogomet vratiti u doba Helenia Herrere. Jer, rezultat je “majka svih bitaka”. A frontman takvog stila je upravo Jose Mourinho, kojega obožavam zbog svih njegovih osobina, osim nogometa koji igra, kada i jednog Eto’ oa prisili da igra beka… Bayern u ovom duelu, u kojem je, moramo priznati, Inter igrao izvrsno, nije imao ni najmanju šansu. Čak i da je engleski sudac dosudio jedanaesterac za Bavarce, čak i da je Olić zabio svoju šansu, na kraju bi opet trijumfirao nogomet Jose Mourinha. Bayern je imao samo jednog igrača, koji se može mjeriti s nogometašima Intera ( Robben). Na žalost, Bayern ima “krivog” Mullera, onaj čuveni Gerd bi i u ovim, staračkim godinama bolje reagirao od svoje najnovije (i najlošije) kopije. Iz takvog Bayerna, kojemu je Mourinho dopustio “žuganje” po sredini terena, “mudri” Louis van Gaal je izvukao i Altintopa, koji nije dostojna zamjena za Riberyja, ali je još uvijek bolji od većine bavarskih igrača. Iako je Bayern izgubio, Ivica Olić je ušao u hrvatsku “Kuću slavnih”. On je danas jednako vrijedan i značajan kao i osvajači Kupa ili Lige prvaka, Robert Prosinečki, Alen Bokšić, Zvonimir Boban i Davor Šuker. Njegovih 7 golova Juventusu, Manchester Unitedu i Lyonu donijeli su mu besmrtnost u Bayernovoj povijesti i u srcima hrvatskih navijača, makar ga ovog ljeta neće biti u Južnoj Africi i makar nije podigao pehar s velikim ušima. Ivica Olić je pronio slavu Hrvatske više od cijelog Sabora, svih ministara, poduzetnika i “poduzetnika”, jedan je od rijetkih Hrvata čije se ime danas u Europi izgovara s poštovanjem. Uz Robbena je bio Bayernov “lampaš”, koji je najjače svijetlio… Fenomen Jose Mourinha više me “škaklja” nego Svjetsko prvenstvo. Što će učiniti s Kakom, vodećim brazilskim igračem, kojega u njegovim nacrtima nema. Ili će Brazilac ipak biti njegov španjolski Sneijder? I koliko će dugo izdržati u Realu? Uvjeren sam da će Barcelona naći odgovor za njegovu igru. U Realu neće imati Maicona, Lucija, Samuela, Zanettija, Cambiassa i Thiaga Mottu. Neće biti ni Carvalha, Terryja, Ashley Colea, Lamparda i Drogbe, tipa igrača bez kojih Mourinho teško funkcionira. Novi Real će biti najveća nepoznanica i najveće Mourinhovo iskušenje. Ali, on je već ima i rezervni položaj. Izjavio je da će se “jednom vratiti” u Premiership. Sumnjam da će se vratiti na Stamford Bridge, makar je Romanu Abramoviču ostao “dužan jednu Ligu prvaka”. Uvjeren sam da cilja na Manchester United, nakon što Alex Ferguson ode u penziju… I još mi je nešto palo na pamet. Vjerojatno ste shvatili da Diego Maradona nije sasvim uračunljiv. I nemojte se začuditi ako na Svjetskom prvenstvu u udarnoj postavi Argentine ne bude junaka finalne utakmice Diega Militta. Jer, Maradona ima nedodirljivog Messija, svog zeta Aguera i “ludog” Teveza, te Higuaina. Lako se može dogoditi da Maradona Milittu pretpostavi Messija i Aguera. No, to su već zagonetke iz Južne Afrike… Izvor: Jutarnji.hr Tags: Herrera, Mourinho, osvajač, trener

