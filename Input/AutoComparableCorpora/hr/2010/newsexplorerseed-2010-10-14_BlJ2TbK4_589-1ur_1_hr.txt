NAJNOVIJE Svi rudari su na slobodi! Završila je akcija spašavanja 33 čileanska rudara koji su 68 dana proveli pod zemljom, a posljednji je nešto prije 3 sata izvučen šef smjene Luis Arzua. Zašto je to toliko važno - pročitajte u članku ispod. Spašavanje je počelo 22 sata ranije, u 5 sati po našem vremenu, na površinu je izašao 31-godišnji Florencio Avalos. Obitelj je odmah krenula put njemu, kao i doktori. Jake građe i psihički stabilan, bio je razlog da prvi izađe, jer je nešto moglo poći po zlu, pa su organizatori spašavanja željeli da bude netko tko bi izdržao psihološki i fizički pritisak. Među spašenima je Jimmy Sanchez, 19-godišnji Čileanac, čiji su svi muškarci u obitelji također rudari. Prijatelji su mu odmah dali navijačku zastavu nogometnog kluba Universidad de Chile, s kojom se Jimmy odmah razmahao. Fotografije spašavanja pogledajte ispod članka. psd Kako se približava konačan trenutak kada će 33 rudara iz rudnika zlata i bakra San Jose, nakon 68 dana zatočeništva provedenih na 700 metara dubine, napokon preko tunela iskopanog bušilicom “Plan B” ugledati svjetlo dana, tako su su se počele rađati intrige, zavist i neprijateljstva, kako među zatočenicima, tako i među njihovim obiteljima. REUTERS Glavni razlog tome, kao što obično biva u životu, je – novac. Naime, kolege zarobljenih rudara koji su ostali bez posla i umalo i sami bili zarobljeni, upitali su se hoće li i oni biti zbrinuti nakon što su doznali kako je poznati čileanski filantrop Leonardo Farkas na račun svake obitelji zarobljenog rudara isplatio ček od 10 tisuća dolara? Dijete jednog rudara sudjelovalo je na kvizu i zaradilo tisuće dolara, a 27 obitelji već je pokrenulo tužbu za nemar, tešku 10 tisuća “zelembaća”. Novac i prijateljstva Zlatno tele ovog puta nije sišlo s planine, umjesto toga penje se iz dubine zemlje... Svjestan je toga i Brandon Fisher, direktor tvrtke Center Rock Inc., jedne od zaduženih za spašavanje. Radio je na spašavanju devetorice rudara u Pennsylvaniji 2002. godine kada je bio u prilici vidjeti što novac i instant slava čine. – Momci iz rudnika u Pennsylvaniji tvrdili su kako su stekli doživotne prijatelje, no čim je na scenu stupio novac – brojne tužbe, ugovori za knjige i filmove – stvari su postale zaista gadne – upozorio je Fisher. No, što točno očekuje pojedinog rudara, nakon što osjete suhi pustinjski zrak Atacame i izljube bližnje, može se samo nagađati. Ono što je sigurno, pak, je da će na sunce zakoračiti u zelenim kombinezonima s imenima - prvo oni najspremniji, zatim oni najslabiji, tako su odlučili psiholozi, nakon što provedu pola sata u kapsuli za vrijeme uspinjanja prema površini zemlje. Iako službena odluka o spašavanju u srijedu ujutro (5 sati po centralnom europskom vremenu) nije službeno objavljena, Andre Sugarret, koordinator spasilačkih ekipa, “tweetao” je kako su sinoć “rudari posljednji put spavali zajedno”. Dosad su napravljena čak četiri pokusa spuštanja 70 centimetara široke ‘kapsule’ (prigodno nazvane Feniks 1) do rudara i svaki je bio bolji od prethodnog. Čelična učvršćenja dobro su držala, te se ni jedan grumen zemlje ili stijene nije urušio prema nesretnim zarobljenicima. Prilikom posljednjeg spuštanja, kaspula je stala na samo 12 metara od rudara... – Nismo je željeli spustiti skroz do kraja i riskirati da neki rudar uskoči u nju – izjavio je ministar rudarstva Laurence Golborne iz čega je i više nego očito kako čileanska vlada planira maksimalno iskoristiti teatralno spašavanje svojih, kako im ona voli tepati, nacionalnih junaka. Takva pompa zaslužuje i svoju publiku, a ona je svakim danom pokraj bušilice “Plan B” sve veća. Obitelji su tamo od početaka, no vojska novinara se polako, ali sigurno povećavala, a najnoviji dodatak “predstavi” jesu i hodočasnici. Magnet za vjerske grupe Bernard Lorca jedan je od njih. Polako je krivudavom i prašnjavom cestom koja vodi do kampa ovaj 52-godišnjak gurao svoja kolica. – Njih je 33, toliko je godina imao i Isus kada je umro i vratio se u život. Meni je to dovoljan razlog za dolazak – kazao je dok su mu se čileanske zastavice vijorile s kolica. Bernard je samo jedan od tisuće ljudi koji su doputovali do kampa pored rudnika, poznatog kao Kamp Nade, čime je lokacija postala ‘magnet’ za vjerska okupljanja i medijski cirkus. Prašnjavi kamp vrvi novinarima, svećenicima, inženjerima, hodočasnicima, religijskim glazbenicima... A situacija među rudarima nije bajna! Iako su od početka pokazivali jedinstvo, među njima vlada ‘pakt šutnje’. Samo 17 dana nakon urušavanja petorica rudara koji su radili za drugu tvrtku posvađali su se s ostatkom ekipe i odvojili se. Nisu priznali Luiza Urzujaza za šefa, no poduzetna vlada je riješila problem tako što su prebacili ugovore na tvrtku koja vodi spašavanje, te su ga bili prisiljeni slušati. Iako pod zemljom, rudari su već obavili razgovor s odvjetnikom koji je sastavio ugovor kojim se jamči da će svi zaraditi jednako od prodaje prava na njihovu priču. vlado ozretić / foto: afp Strah od sunca Nakon što iziđu na površinu i liječničkog pregleda, rudari će moći zagrliti dva do tri člana obitelji (koja odaberu) oko 20-ak minuta. Potom idu na detaljnije pretrage i psihološka savjetovanja. Onaj koji ostane zadnji, upisat će se u Guinnessovu knjigu rekorda, a smiješi mu se i novčana nagrada. Zbog toga su procurile priče o svađama među rudarima, no uzalud, budući da će redoslijed izlaska odlučiti liječnik. Rudare po izlasku iz jame neće smjeti izložiti ni suncu jer bi im moglo spržiti kožu.

