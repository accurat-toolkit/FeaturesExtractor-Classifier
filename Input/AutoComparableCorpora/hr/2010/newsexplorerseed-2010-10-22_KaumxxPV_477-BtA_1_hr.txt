Dok su francuska vlada i sindikati ukopani na svojim pozicijama, štrajk rafinerija ušao je u drugi tjedan. U osporavanje mirovinske reforme uključili su se i kamionski prijevoznici. Zbog štrajka Francuska je bila prisiljena posegnuti za naftnim zalihama kojih ima za 98 dana. Ministarstvo unutarnjih poslova održat će sastanak međuministarskog kriznog centra koji će raspravljati o nestašici goriva u zemlji. Sastanak užeg kabineta na temu opskrbe gorivom već je održao predsjednik države Nicolas Sarkozy koji unatoč štrajkovima i blokadama ne odustaje od svoje mirovinske reforme i povećavanja dobne granice umirovljenja sa 60 na 62 godine. Međutim na svojim pozicijama ukopali su se i moćni francuski sindikati koji uživaju podršku oporbene ljevice i najavljuju da će mobilizaciju radništva potvrditi sutra općim štrajkom, isti dan kada Senat treba glasovati o novom mirovinskom zakonu. Francuski premijer Francois Fillon uporno je jučer ponavljao da će reforma biti izglasana, unatoč društvenoj krizi. Ljevica pak žali zbog nepopustljivosti vlade i poziva na dijalog, poručili su socijalisti. Ovo je odlučan tjedan, rekao je glasnogovornik socijalista Benoit Hamon i pozvao Francuze neka prosvjeduju u miru i ne dopuste da ih vlast zlostavlja. Štrajkovi protiv mirovinske reforme proširili su se prošlog tjedna na 12 francuskih rafinerija i nadovezali na trotjedni štrajk u najvećoj francuskoj naftnoj luci Fos Lavera u Marseilleu gdje radnici štrajkaju protiv radnih uvjeta i protiv reforme. Danas se u štrajk uključio i kamionski prijevoz blokirajući spremišta goriva i stvarajući prometni kaos usporenom vožnjom. Službeno još nije objavljeno koliko je točno benzinskih postaja presušilo od njih 12.500 u Francuskoj, no Exxon Mobil je objavio da je stanje kritično i da će vozači teško do dizela u Parizu i Nantesu na zapadu. AFP je javio da goriva nema na 1.500 benzinskih postaja, a stanje je krajnje zabrinjavajuće na 3.500 postaja u ruralnim područjima. Poremećaji su nastavljeni i u željezničkom prometu kao i prosvjedi u 261 srednjoj školi od njih 4.000 pa je čak bilo manjih sukoba između mladih i snaga reda.

