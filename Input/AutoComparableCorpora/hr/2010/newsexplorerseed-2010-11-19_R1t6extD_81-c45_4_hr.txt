Američki General Motors (GM) uspio je prikupiti više od 20 milijardi dolara u najvećoj inicijalnoj javnoj ponudi dionica (IPO) ikad na sjevernoameričkom kontinentu, piše Poslovni dnevnik. Proizvođač automobila je sredinom prošle godine proglasio stečaj nakon čega je prešao u većinsko državno vlasništvo. Država i drugi vlasnici su u IPO-u prodavali redovne i povlaštene dionice, a dionicom GM-a se od četvrtka opet može trgovati na njujorškoj burzi. Ako se u potpunosti iskoristi dodatna opcija iz javne ponude ona bi mogla premašiti i najveći svjetski IPO, onaj Poljoprivredne banke Kine vrijedan 22,1 milijardu dolara. Dosadašnji rekord u SAD-u držala je Visa koja je inicijalnom javnom ponudom dionica prikupila 19,7 milijardi dolara. "Ovaj IPO predstavlja veliko ohrabrenje", kazao je za Bloomberg Jack Ablin, direktor u Harris Private Banku. "Ogroman interes pokazatelj je koliko dioničari vjeruju autoproizvođaču iz Detroita", dodao je Albin. Inače, GM je u trećem ovogodišnjem tromjesečju zabilježio dobit veću od 2 milijarde dolara, dok je u razdoblju od 2005. do 2008. poslovao s gubitkom od 82 milijarde dolara.

