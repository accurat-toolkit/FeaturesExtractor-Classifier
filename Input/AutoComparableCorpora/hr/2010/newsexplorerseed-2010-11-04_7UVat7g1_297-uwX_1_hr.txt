Znanstvenici već dulje vrijeme znaju kako velike vulkanske erupcije mogu utjecati na vremenske prilike. Primjerice: čestice vulkanskog pepela apsorbiraju solarnu energiju te na taj način hlade okolni zrak. Neki smatraju kako su upravo "produljene vulkanske zime", uzrokovane razornim vulkanskim erupcijama, odgovorne za nestanak dinosaura i Neandertalaca. Ljeto nakon erupcije vulkana Tambora 1815. godine u Indoneziji, mraz je uništio većinu usjeva sve do Nove Engleske. Erupcija vulkana Mount Pinatubo, 1991. godine na Filipinima, uzrokovala je globalno sniženje temperature za cca. 17 stupnjeva, dovoljno za maskiranje efekta staklenika na otprilike godinu dana. Danas, tijekom istraživanja, potpomognutom od strane Nacionalne zaklade za znanost, znanstvenici su otkrili kako erupcije vulkana utječu i na oborinske vode u azijskom monsunskom području. Upravo su te, sezonske kiše glavni izvor vode za natapanje usjeva koji hrane gotovo polovicu svjetskog stanovništva. Znanstvenici s Lamont-Doherty opservatorija na sveučilištu Columbia (LDEO), su otkrili kako velike vulkanske erupcije uzrokuju pojavu suše u centralnoj Aziji, ali zato povećavaju količinu oborinskih voda na jugoistoku Azije, u Vijetnamu, Laosu, Kambodži, Tajlandu i Mianmaru. Ovo je otkriće u suprotnosti s predviđanjima većine klimatskih modela. Rezultati istraživanja bit će objavljeni u internetskom izdanju znanstvenog časopisa Geophysical Research Letters, inače u izdanju američkog geofizikalnog društva. Godovi, krugovi koji predočuju starost i brzinu rasta stabala, mogu se dovesti u vezu s količinom oborinskih voda na području. Prilikom istraživanja u laboratoriju za proučavanje godova, proučeni su podaci o rastu biljnih vrsta na 300 lokacija diljem Azije. Obradom prikupljenih podataka željeli su utvrditi utjecaj 54 vulkanske erupcije na klimu unazad nekih 800 godina. Na kraju je dobiven tisućljetni atlas klimatskih promjena u Aziji. Upravo je taj atlas ukazao na postojanje duge i razorne suše. "Mogli bismo pomisliti kako su tlo i atmosfera dvije nepovezane stvari, ali kao i sve na svijetu, ne možemo zanemariti njihovu interakciju", navodi Kevin Anchukaitis, vodeći autor članka. "Erupcije vulkana mogle bi biti jedan od ključnih faktora dugotrajne promjene klime." Tijekom velikih erupcija u atmosferu se oslobađaju spojevi sumpora koji u višim slojevima atmosfere postaju sitne čestice elementarnog sumpora, koje pak reflektiraju Sunčevo zračenje. Kao rezultat primjećujemo sniženje temperature na površini Zemlje. Ipak, nemaju sve erupcije takav efekt. Uzmimo na primjer erupciju indonezijskog vulkana Merapi, koja je započela ove jeseni i još uvijek traje. Iako je prouzročila smrt nekoliko desetaka ljudi, znanstvenici vjeruju kako ova erupcija ipak nije dovoljno velika da bi prouzročila dugoročne klimatske promjene. Što se tiče oborinskih voda, čak i najjednostavniji modeli zbog sniženja temperature predviđaju značajno manje isparavanje vode u atmosferu. Manje isparavanje vode sa Zemljine površine znači i manju količinu oborinskih voda. Ipak, stvari su mnogo kompliciranije. U obzir se moraju uzeti kruženje zraka u atmosferi, ciklične promjene temperature iznad oceana te oblik kontinenata. Dosad je većina klimatskih modela (koji su uračunavali i promjene na Suncu i u atmosferi) predviđala upravo suprotan rezultat utjecaja vulkanskih erupcija na monsune. Ti su modeli, naime predviđali smanjenu količinu oborina na jugoistoku Azije. Tijekom istraživanja proučeno je mnogo erupcija, uključujući i erupciju danas nepoznatog vulkana iz 1258. godine. Vjeruje se kako je to bila najrazornija erupcija u prošlom tisućljeću. Ostale posebno jake erupcije bile su erupcija vulkana Huaynaputina 1600.-1601. godine u Peruu, erupcija vulkana Tambora iz 1815. godine, erupcija vulkana Krakatau iz 1883. godine, erupcija vulkana El Chichón 1982. godine u Meksiku te posljednja erupcija vulkana Pinatubo. Proučavanjem godova otkriveno je kako su velika područja Kine, Mongolije i okolnih zemalja prošla kroz sušno razdoblje godinu ili dvije nakon velikih erupcija. Istovremeno, u istom periodu uočeno je povećanje oborina u području jugoistočne Azije. Znanstvenici vjeruju kako je u ovaj proces uključeno mnogo faktora. "Tek smo nedavno uspjeli prikupiti podatke kojima bi mogli provjeriti točnost modela", objašnjava Rosanne D'Arrigo, također jedna od autorica članka. "Čeka nas još mnogo posla želimo li uistinu razumjeti kako i koji faktori utječu na ovaj veliki proces." Istraživanje je izdvojilo i nekoliko trenutaka kada je došlo do odstupanja. Izgleda kako je El Niño, meteorološki fenomen odgovoran za promjene temperatura preko Indijskog i Pacifičkog oceana, a koji jako utječe i na azijski monsun, poništava utjecaj erupcija vulkana na klimu. Ipak, Anchukaitis navodi mogućnost suprotnog procesa: ukoliko se poklope atmosferski uvjeti i vulkanska erupcija, zajedno bi mogli uzrokovati drastične klimatske promjene. "U tom bi slučaju rezultat bila ili velika suša ili velike poplave. Kako god, rezultat bi izrazito negativno utjecao na lokalno stanovništvo." "Naposljetku, zahvaljujući ovakvim istraživanjima možemo poboljšati današnje meteorološke modele. Bolji modeli bi mogli pouzdanije predviđati zajednički utjecaj prirode i čovjeka na klimatske promjene, što je od vitalne važnosti za cijeli svijet", zaključuje Anchukaitis. Izvor: National Science Foundation Vezani Članci

