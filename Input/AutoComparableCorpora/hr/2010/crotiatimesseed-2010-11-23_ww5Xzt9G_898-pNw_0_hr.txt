21.11.2010. / 13:25 Autor: Hina Benedikt XVI tvrdi: 'Pio XII. je spašavao Židove više no itko' Neki čelnici židovske zajednice optužuju Pija XII. da nikada nije javno stao u obranu Židova u Drugom svjetskom ratu i da je šutio kada je 1943. iz rimskog geta, svega nekoliko stotina metara od Vatikana, deportirano više od tisuću Židova Papa Pio XII. bio je "jedan od velikih pravednika koji je spašavao Židove više no itko", rekao je Benedikt XVI. u svojoj knjizi razgovora "Svjetlost svijeta" koja izlazi u utorak. "Činio je sve što je mogao kako bi spasio ljude", ocijenio je Papa, po njemačkom izvorniku kojega primjerak posjeduje agencija France Presse. Benedikt XVI. je spomenuo činjenicu da je msgr. Pacelli 1938. uputio pismo svim biskupima u svijetu pozivajući ih da pomognu u izdavanju viza svim Židovima koji žele otići iz Njemačke. "Naravno, uvijek se možemo pitati: 'Zašto nije energičnije prosvjedovao?' Mislim da je vidio kakve bi posljedice moglo imati javno prosvjedovanje", dodao je rimski biskup. "Znamo da je u sebi jako patio. Znao je da treba govoriti, ali mu okolnosti nisu to dopuštale", kaže Papa u knjizi. Dana 19. prosinca 2009. Benedikt XVI. je potpisao dekret o herojskim krepostima Pia XII. i proglasio ga "dostojnim čašćenja", što je posljednja etapa prije proglašenja blaženim, izazvavši brojne prosvjede židovskih zajednica diljem svijeta. Ta se odluka temelji na proučavanju "kršćanskog života osobe, a ne na procjeni utjecaja njezinih operativnih odluka na tijek povijesti", istaknuo je tada msgr. Federico Lombardi, glasnogovornik Svete Stolice. Neki čelnici židovske zajednice optužuju Pija XII. da nikada nije javno stao u obranu Židova u Drugom svjetskom ratu i da je šutio kada je 1943. iz rimskog geta, svega nekoliko stotina metara od Vatikana, deportirano više od tisuću Židova. Katolička crkva je uvijek isticala da je Pio XII., papa od 1939. do 1958., sudjelovao u spašavanju Židova, pomažući im da se sakriju u vjerskim ustanovama te da je šutio kako im ne bi otežao položaj.

