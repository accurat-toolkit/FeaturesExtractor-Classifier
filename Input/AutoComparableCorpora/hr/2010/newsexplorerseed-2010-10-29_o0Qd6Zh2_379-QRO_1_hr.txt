Vlada francuskog predsjednika Nicolasa Sarkozyja pozvala je na prekid štrajkova i prosvjeda protiv mirovinske reforme i ocijenila da je time francusko gospodarstvo već oštećeno za najmanje 1,6 milijarda eura. Iako zakon o mirovinskoj reformi, kojim se najniža dobna granica za umirovljenje pomiče sa 60 na 62 godine, treba u srijedu konačno prihvatiti u parlamentu, sindikati najavljuju nove akcije ovaj tjedan te nastavak pritiska na energetski sektor. Francuska ministrica gospodarstva Christine Lagarde rekla je da štrajk protiv nepopularne reforme stoji svakog dana između 200 i 400 milijuna eura. Ministrica je opet pozvala na odgovornost kako bi se što je prije moguće uspostavila redovita aktivnost, no danas još uvijek 12 rafinerija nije radilo te i dalje prijeti nestašica goriva. Sarkozy, kojemu je ovo najteža kriza otkako je 2007. izabran za predsjednika, ponavlja da neće odustati od reforme koju predstavlja kao simbol vlastite sposobnosti da promijeni Francusku. Sindikati su jednako uporni te tvrde da će ići do kraja i najavljuju nove akcije u četvrtak, zatim 6. studenoga kao i studentske prosvjede od utorka, prenosi Hina.

