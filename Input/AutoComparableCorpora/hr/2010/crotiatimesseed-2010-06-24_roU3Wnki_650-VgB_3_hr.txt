ŠVICARSKI su ronioci tražeći izgubljenu ceradu s jednog broda slučajno na dnu jezera u blizini najpoznatije svjetske klinike za eutanaziju Dignitas u Zuerichu pronašli čak 300 urni, piše Daily Mail. Na urnama je logo krematorija čijim se uslugama koristi kontroverzna klinika za asistirani suicid u kojoj je u posljednjih 12 godina život skončala 1041 osoba iz 29 zemalja svijeta. Ronioci su nakon što su izvadili 13 komada o svemu obavijestili Agenciju za okoliš i policiju, a jedan od njih je izjavio: - Nakon 50 smo prestali brojati. Dole je cijela gomila. Osnivač klinike Ludwig Minelli odbio je komentirati pronalazak urni. Prema švicarskim zakonima, kazna za ostavljanje urni bez dozvole je 40.000 eura te tri godine zatvora. Agencija za okoliš podigla je kaznenu prijavu protiv nepoznate osobe zbog uznemiravanja mrtvih. Daily Mail navodi izjavu bivše zaposlenice Dignitasa koja tvrdi kako se na dnu jezera nalazi više od 300 urni. - Svaka treća urna završila je u jezeru. Prvo ih je ondje ostavljao sam Minelli, ali je kasnije za to zadužio svoju kćer i drugo osoblje. - Šokiran sam brojem pronađenih urni. Čini se kako su ondje odlagane sistematski. Sada čekamo ishod policijske istrage - rekao je uznemireni gradonačelnik Zuericha Max Baumgartner. Udrugu i kliniku Dignitas utemeljio je 1998. godine u Zuerichu Ludwig Minelli (77), bivši novinar i odvjetnik specijaliziran za ljudska prava. U Švicarskoj je ilegalna eutanazija, ali je potpomognuti suicid legalan još od 1941. godine. Osim toga, Švicarska je jedina zemlja u svijetu u kojoj je dopušteno “pomoći u umiranju” i stranim državljanima. Od samog početka rada Dignitas izaziva velike polemike, a Minelli, kojega zovu “Howard Hughes potpomognute smrti”, česta je meta kritika i optužbi. Prizivanje mrtvih

