“Šuti i ne piši! Budi pametan! Budi pametan! Budi pametan!”. Te je rečenice, unijevši mu se u lice pred članovima uprave i NO-a Croatije osiguranja, Damiru Mihanoviću izgovorio potpredsjednik Vlade Ivan Šuker nakon što je taj bivši član uprave i USKOK-ov svjedok o sastanku u Vladi, na kojem su Sanader i uhićeni Barišić tražili od direktora javnih poduzeća suradnju s Fimi medijom, premijerki Jadranki Kosor poslao e-mail u kojem je upozorava na nepravilnosti u Croatiji osiguranju. Nisam bio u kontaktu To je za Večernji list potvrdio sam Damir Mihanović i na taj način, dan nakon što je za HTV izjavio da je USKOK-u zbog pritisaka prijavio aktivnog člana Vlade, priznao da je riječ o Šukeru. Potpredsjednik Vlade i ministar financija u subotu nije želio komentirati Mihanovićeve tvrdnje, ali je dan prije izjavio da s pritiscima na Mihanovića nema nikakve veze te da s njim nikada nije bio u kontaktu. Ministar Šuker je pak kao predsjednik Nadzornog odbora Croatije osiguranja po nalogu Vlade 22. veljače 2010. godine na sjednici NO-a potpisao smjenu Damira Mihanovića s mjesta člana uprave CO-a. U zapisniku s te sjednice, koji je u posjedu Večernjeg lista, piše da je predsjednik NO-a Šuker iznio primjedbu na neinformiranost NO-a o problemima u poslovanju Grupe Croatia osiguranje, kao i na istupe u medijima Hrvoja Vojkovića, tada predsjednika uprave, i Damira Mihanovića, člana uprave, čime je nanesena šteta Croatiji osiguranju. Mihanović tvrdi da je jedini njegov istup u medijima bilo televizijsko svjedočenje o sada već svima znanom sastanku u Vladi 2007. godine, a zahvaljujući njegovu iskazu USKOK-u o tom sastanku, otvorena je najveća korupcijska afera u Hrvatskoj koja je otkrila kriminal u samom vrhu Vlade i HDZ-a i zbog koje su uhićeni Mladen Barišić, bivši rizničar HDZ-a i šef Carine, i njegova ljubavnica Nevenka Jurak, šefica Fimi medije. Ta Šukerova primjedba navedena u zapisniku sugerira da je jedan od razloga Mihanovićeve smjene i to što je progovorio o aferi s Fimi medijom. To je pak u potpunoj suprotnosti s Vladinim Antikorupcijskim programom u kojem piše da sve osobe koje su prijavile korupciju ili o njoj informirale moraju biti zaštićene! Vrlo je znakovito i to što je Vlada naložila Mihanovićevu smjenu nepunih mjesec dana nakon što je u USKOK-u svjedočio o famoznom sastanku direktora javnih poduzeća sa Sanaderom i Barišićem. Osim predsjednika NO-a Croatije osiguranja Šukera, na sjednici na kojoj je smijenjen Mihanović bio je i Šukerov zamjenik Andrija Hebrang te ostali članovi NO-a, ali i Hrvoje Vojković te sam Mihanović, kao i članica uprave Silvana Ivančić. Navodno je Vlada odlučila smijeniti Mihanovića nakon što joj je Šuker podnio izvješće o poslovanju Croatije osiguranja, no nepoznato je što je Šuker naveo u tom izvješću. Budući da je u USKOK-u svjedočio 25. siječnja, a 22. veljače je smijenjen, Mihanović je stekao dojam da je postao nepoželjan nakon što je progovorio o najvećoj korupcijskoj aferi u Hrvatskoj. Njegovo uvjerenje o tome dodatno je potvrdio i otkaz koji je 15. srpnja dobio u Croatiji osiguranju. Naime, nakon što je razriješen s mjesta člana uprave CO-a, Damir Mihanović je, sukladno ugovoru o radu koji je imao potpisan s tom tvrtkom, trebao biti premješten na svoje staro radno mjesto izvršnog direktora za Dalmaciju. Za vrijeme bolovanja Unatoč tome, Šuker mu, tvrdi Mihanović, nudi radno mjesto šest stepenica niže, tj. mjesto referenta za nezgode. Mihanović to ne prihvaća te uz odobrenje uprave ide na znanstveno usavršavanje jer želi doktorirati, ali istodobno zbog stresa otvara bolovanje i za vrijeme bolovanja dobiva otkaz. Zbog svega Mihanović kani pokrenuti radno-pravni proces protiv Croatije osiguranja. On je pak jedini od 20 direktora sa sastanka u Vladi 2007. godine koji je istražiteljima o njemu odlučio progovoriti. Svi ostali, kako doznajemo, tvrde da se ne sjećaju o čemu se na tom sastanku razgovaralo. Također, valja podsjetiti da je Mihanović iz uprave smijenjen u paketu s bivšim šefom CO-a Hrvojem Vojkovićem. Tada se razvila priča da je Vojković premijerki Jadranki Kosor preko treće osobe prijetio da će reći sve što zna ako se njega bude diralo. Ubrzo se doznalo da je upravo Mihanović taj koji je nekome iz kabineta premijerke Kosor prenio Vojkovićeve riječi, a ta ih je osoba prenijela predsjednici Vlade. Tom si je prijetnjom Vojković zapečatio sudbinu i u HSLS-u jer je ubrzo izbačen iz te stranke uz svađu s predsjednikom Darinkom Kosorom, ali i u Croatiji osiguranju gdje ga je naslijedio Zdravko Zrinušić. Osim smjene, na tapetu bilo i poslovanje poduzeća Večernji list objavljuje faksimile zapisnika sa sjednice Nadzornog odbora Croatije osiguranja od 22. veljače iz kojih je jasno da se Mihanoviću zamjera što je javno istupio o sastanku u Vladi 2007. godine. Osim Mihanovićeve i Vojkovićeve smjene, na toj se sjednici Nadzornog odbora raspravljalo i o izvješću o poslovanju CO-a u 2009. godini te o planovima poslovanja društva u 2010. Iako je u zapisniku navedena Šukerova primjedba o Mihanovićevim i Vojkovićevim medijskim istupima te se stječe dojam da je Mihanović smijenjen jer je progovorio o korupciji, premijerka Jadranka Kosor tvrdi da Mihanović nije opozvan zbog medijskih istupa. Ona preko svoje glasnogovornice Martine Banić poručuje da je Damir Mihanović smijenjen zbog drugih stvari te da Vlada i dalje poziva sve koji imaju spoznaje o korupciji i kriminalu neka ih prijave nadležnim tijelima. I ministar Šuker ima mail u kojem mu Mihanović prijeti? Iako ministar Ivan Šuker u subotu nije htio komentirati Mihanovićeve optužbe da ga je pritiskao neka ne govori o nepravilnostima u CO-u, od izvora iz Vlade doznajemo da on s Mihanovićem ne komunicira već osam mjeseci. Također, naš izvor tvrdi da i ministar Šuker posjeduje e-mail u kojem mu je Mihanović prijetio. Ministar Šuker se, kako doznajemo, ne želi baviti Mihanovićem, a prekjučer je izjavio da nema nikakve veze s pritiscima na tog bivšeg člana uprave Croatije osiguranja. Rekao je i da s njim nikada nije ni kontaktirao. Jadranka Kosor: Ne znam zbog čega je Damir Mihanović smijenjen u Croatia osiguranju “Ne znam zbog čega je smijenjen.” To je sve što je premijerka Jadranka Kosor rekla na pitanje zašto je Damir Mihanović ostao bez funkcije u Nadzornom odboru Croatije osiguranja kada je upozorio na koruptivne afere. Premijerka Kosor, koja se najprije pozvala na izvrsni zakon koji štiti zviždače, nije bila ništa rječitija ni kad joj se objasnilo da je Mihanovića smijenio Nadzorni odbor Croatije osiguranja na prijedlog Vlade. Umjesto konkretnog odgovora, premijerka Kosor ponovila je po tko zna koji put kako bi, da bi borba protiv korupcije bila dosljedna, trebalo osigurati neovisnost svih institucija, i DORH-a i policije, te da poziva i sve druge političke stranke neka ne pokušavaju zaustaviti borbu protiv korupcije kada dođe pred njihova vrata.

