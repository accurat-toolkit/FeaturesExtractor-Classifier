Najveći europski autoklub, njemački ADAC, koji redovito daje korisne informacije svojim članovima, objavio je zanimljivu informaciju za one koji se upravo spremaju na turističko putovanje automobilom, u jednu od europskih destinacija. Gorivo je najjeftinije u Hrvatskoj! Stranci znaju sve Zbog toga se turistima savjetuje da kad putuju na Jadran, uliju samo onoliko goriva koliko im je potrebno da dođu do granice naše zemlje, te ga zatim napune. Zbog skupoga goriva u Italiji, onima koji odmor planiraju na Apeninskom poluotoku, savjetuje se spremnik napuniti do čepa u Austriji. Također se savjetuje tankiranje na autocestama, gdje je cijena ista, a usluga bolja nego na lokalnim cestama. U Njemačkoj je, naime, gorivo na crpkama uzduž autocesta, na kojima se ne naplaćuje cestarina, skuplje nego na drugim cestama. To je svakako dobra vijest u vrijeme je dok Austrijski prometni klub VCO objavio da Hrvatska ima najpogibeljnije prometnice u Europi. Premda u toj vijesti ima i istine, ona se temelji na podacima od prije dvije godine, otkad se broj stradalih smanjio za trećinu i velikim je dijelom tendeciozan, kako bi naštetio našem turizmu i europske turiste motivirao da ljetni odmor provedu u austrijskim Alpama. Njemački ADAC posebnu nesigurnost ne ističe, ali naglašava da u Hrvatskoj treba zvati policiju i nakon manjih nesreća. Oni očito dobro znaju ono što smo u više navrata savjetovali našim čitateljima - ispunjeno europsko jamstvo je bezvrijedan papir bez policijskog zapisnika, ako krivac naknadno porekne krivnju. Sve bolje stanje Naše su prometnice, a i propisi, većinom usklađeni sa stanjem u Europi. To je potvrdilo objektivno njemačko izvješće. Iako je stanje daleko od idealnoga, uočljiv je napredak u protekle dvije godine. Naše su autoceste pridonijele poboljšanju stanja u turizmu i bit će još bolje kad se poboljša kultura vožnje i ojačaju zaštitne ograde. Ono što na ovome trebamo naučiti jest da su turisti i te kako dobro upoznati s posebnostima u svakoj turističkoj zemlji i da je svaka mjera koja ide u korist turista dobrodošla. Ne naglašava se kako su nam cestarine skupe, ali ni posebno povoljne, jer je šest centa po kilometru nešto jeftinije nego u Italiji i Francuskoj i na razini cijene u Grčkoj. Zbog toga bismo promišljenim popustima i akcijama s cestarinama zasigurno postigli dobre učinke. ŽELJKO MARUŠIĆ Ne brzajte u Švedskoj Najjeftinije je prekoračenje brzine u Češkoj, Poljskoj, Rumunjskoj i Slovačkoj. Za 20 km/h više od dopuštenoga platit ćete samo 15 eura. Za isto prekoračenje u Danskoj ćete platiti 270 eura, u Španjolskoj 300, a u Norveškoj čak 400 eura. Prolazak kroz crveno svjetlo najmanje stoji u Rumunjskoj, 20 eura. Za takav prekršaj u Njemačkoj ćete biti kažnjeni s 200 eura, u Španjolskoj 300, a u Norveškoj čak sa 650 eura. U Sloveniji je kazna od 125 eura, no već u Italiji od 258 do 1035 eura. U Velikoj Britaniji je kazna do 7473 eura. U Švedskoj automatski slijedi zatvorska kazna. BiH traži sajlu za vuču U Češkoj, Danskoj, Sloveniji, Makedoniji i Norveškoj obvezno je dnevno svjetlo i po danu, u Španjolskoj se tijekom vožnje ne smije telefonirati ni 'hands-free’. BiH je jedina europska zemlja koja još uvijek propisuje rezervne lampice i sajlu za vuču. Ograničenje brzina GRAD: u Hrvatskoj i većini zemalja ograničenje je 50 km/h. Iznimke su Albanija - 35, Makedonija 40, Velika Britanija - 48, dok Bjelorusija, BiH, Moldavija, Srbija, Ukraina i Rusija imaju ograničenje od 60 km. IZVAN NASELJA: u Hrvatskoj i većini zemalja je 90 km/h. Iznimke su Albanija - 60, BiH, Crna Gora, Danska, Irska, Nizozemska, Norveška, Srbija, Švicarska - 80, Velika Britanija - 96, dok je rekorder Austrija sa 100. AUTOCESTE: Albanija i Norveška - 90 km/h, Crna Gora - 100, Moldavija, Bjelorusija, Litva, Letonija, Estonija, Rusija - 110, Velika Britanija - 112, Belgija, BiH, Grčka, Irska, Finska Makedonija, Nizozemska, Portugal, Srbija, Španjolska, Švicarska, Švedska, Turska - 120, Austrija, Bugarska, Češka, Danska, Francuska, Hrvatska, Italija, Luksemburg, Poljska, Rumanjska, Slovačka, Slovenija, Mađarska, Ukrajina, Rumunjska - 130. Njemačka nema općeg ograničenja, ali ih ima na pojedinim dionicama.

