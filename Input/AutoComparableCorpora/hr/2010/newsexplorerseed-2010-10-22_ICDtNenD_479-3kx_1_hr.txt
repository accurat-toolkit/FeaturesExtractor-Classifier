Engleski tabloid Mirror u svome nedjeljnom izdanju tvrdi kako su odnosi između Alexa Fergusona i Waynea Rooneyja toliko narušeni da će najveća zvijezda Manchester Uniteda u siječnju sigurno napustiti klub. Mirror navodi kako škotski menadžer sa svojim ponajboljim nogometašem praktički uopće nije razgovarao nakon što se ovaj vratio s dužnosti u engleskoj reprezentaciji. Rooney je, podsjetimo, nakon što je igrao za Englesku protiv Crne Gore (0-0) u kvalifikacijama za Euro 2012., ustvrdio kako ove sezone uopće nije imao problema s ozljedom gležnja kao što je pričao Ferguson. Neizravno je na taj način optužio škotskog stručnjaka da je lagao kad je govorio o razlozima zašto Rooney nije igrao protiv Valencije u Ligi prvaka i Sunderlanda u Premiershipu. Pravi razlog Rooneyjeva izostanka vjerojatno je bio Fergusonov bijes nakon što je na vidjelo izašao podatak da je napadač varao suprugu s prostitutkom. Rooneyjev ugovor s Unitedom istječe sljedeće ljeto i zasad ga nije produžio, a budući da je neslaganje s Fergusonom sve veće, izvjesno je da će "crveni vragovi" u siječnju pokušati prodati svoju zvijezdu i tako barem nešto zaraditi. Mirror tvrdi da u redu za engleskim reprezentativcem stoje španjolski velikani Real Madrid i Barcelona, ali u utrku bi se mogli uključiti i domaći bogataši Chelsea i Manchester City. - Između Fergusona i Rooneyja je uvijek postojalo poštovanje, ali ono je nestalo u posljednja dva mjeseca i jasno je da animozitet između njih nikad neće proći - kazao je Mirroru izvor iz svlačionice Old Trafforda.

