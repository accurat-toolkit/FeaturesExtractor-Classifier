Gospodarstvo Srijeda, 18.08.2010. Tagovi: burze, burze 14:47 Naftne i rudarske dionice pritisnule europske burzovne indekse Europski burzovni indeksi u srijedu su pali pod pritiskom slabljenja dionica naftnog i rudarskog sektora, dok su ulagači i dalje na oprezu. U takvom je okruženju londonski Ftse indeks oslabio 0,74 posto, na 5.310 bodova. Frankfurtski indeks DAX bio je na gubitku od 0,14 posto, spustivši se na 6.197 bodova. Naftne dionice bile su najveći gubitnici, pogođene padom cijena nafte na svjetskim tržištima nakon objave izvješća o snažnom rastu američkih naftnih zaliha. Royal Dutch Shell, Total i Eni zabilježili su pad cijena dionica u rasponu od 0,8 do 0,9 posto, a na gubitku su bile i dionice British Petroleuma, oslabjevši za 1,3 posto. Obujam trgovanja dionicama i dalje je slab s obzirom na ljetne praznike na koje su otišli i brojni ulagači. "Mnogi ulagači naprosto ne vjeruju tržištima zato što su ulagači na praznicima", kazao je Heino Ruland, strateg u Ruland Researchu u Frankfurtu. "Ulagači ne vjeruju da će tržište dostići nove najviše razine u ovoj godini, jer se strahuje da bi moglo doći do nove recesije u SAD-u i stoga su vrlo oprezni", dodao je. Rudarski sektor pogođen je padom cijena dionica nakon petodnevnog jačanja. Dionice Kazakhmysa, Vedante Resourcesa i Rio Tinta u takvim su okolnostima oslabjele između 0,7 i 1,1 posto. Među pojedinačnim gubitnicima toga sektora bio je i britansko-australski rudarski div BHP Billiton, s padom cijena dionica od 1,5 posto nakon što je pokrenuo neprijateljsko preuzimanje kanadskog proizvođača gnojiva Potash Corp-a. Nikkei indeks Tokijske burze danas je ojačao 0,86 posto, na 9.240 bodova. (H)

