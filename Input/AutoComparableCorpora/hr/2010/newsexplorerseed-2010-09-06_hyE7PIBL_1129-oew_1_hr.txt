Kineski planovi o gradnji željezničke infrastrukture kroz cijelu Aziju počinju s realizacijom u Iranu, kroz koji će ići prva dionica vrijedna dvije milijarde dolara, piše Telegraph, prenosi Business.hr Ugovor o gradnji dionice od Teherana do Khosravija, koji se nalazi na granici s Irakom, već je potpisao China Railway Group, no na snagu će stupiti kada ga u Iranu 12. rujna potpišu iranski i kineski ministri za promet Hamid Behbahani i Liu Zhijun. Iako je dionica, koja prolazi pokraj tri velika iranska grada, Araka, Hamedana i Kermanshaha, dio Bliskoistočnog koridora, Iran gradnjom moderne infrastrukture želi osigurati put do iračkih svetih mjesta Najafa i Karbale, u koje svakodnevno hodočasti čak 5000 Iranaca. Cilj je brzom željeznicom povezati Iran s Irakom te kasnije i sa Sirijom. Do Europe za 11 dana Kineski interes u razvijanju željezničke infrastrukture je dio šire strategije povezivanja Kine kopnenim koridorima sa svijetom. Nakon Irana Kina želi prugom povezati svoj grad Kashgar s Kirgistanom i Tadžikistanom te sebi i tim srednjoazijskim državama osigurati vezu prema važnoj iranskoj luci u Perzijskom zaljevu Chahbahar. Takva veza mogla bi pojeftiniti prijevoz kineske robe do Europe 5 do 6 posto. Da ti planovi imaju realne osnove svjedoči samit ministara prometa Tadžikistana, Afganistana i Irana u Dushanbeu na kojem će dogovoriti 1225 kilometara dugu rutu za gradnju željeznice, a studiju izvedivosti financirat će Asian Development Bank. Interes Irana za povezivanje sa susjedima je jasan. Iranski predsjednik Mahmud Ahmadinedžad izjavio je da se te tri zemlje moraju povezati kako bi postale prepreka utjecaju Zapada u regiji, a iranski potpredsjednik obećao je Kini da će skratiti vrijeme prijevoza robe, koje sada morem do Europe putuje dva mjeseca, na samo 11 dana. Plaćanje sirovinama Kina je pak svoje usluge pri gradnji željeznice ponudila svim državama srednje Azije, i to po principu da gradnju plaćaju sirovinama. Kina 15 posto svojih energetskih potreba zadovoljava na Bliskom istoku. Kina ubrzano razvija svoju mrežu brze željeznice, a konačan je cilj povezati željezničkom linijom Peking i London, i to kroz dvije rute, jedna bi išla kroz države srednje Azije, a druga kroz Rusiju.

