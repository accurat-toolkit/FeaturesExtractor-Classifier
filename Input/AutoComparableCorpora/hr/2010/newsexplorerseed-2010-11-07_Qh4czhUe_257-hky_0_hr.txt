Diljem Njemačke desetine tisuća protivnika atomske energije u subotu prosvjeduje protiv transporta nuklearnog otpada koji je ušao u Njemačku i kreće se prema skladištu u Gorlebenu u saveznoj državi Donja Saska gdje se okupilo preko 50.000 prosvjednika koji od vlade kancelarke Angele Merkel traža promjenu smjernica u energetskoj politici. "Naše povjerenje u vladu je izgubljeno toliko dugo dok nam ne dokaže da djeluje u korist građana a ne energetskih koncerna", rekla je Kerstin Rudek, predsjednica Građanske inicijative Luechov-Dannenberg, grada u blizini odlagališta atomskog otpada. Današnji prosvjed je, prema riječima organizatora, otkako se od 1995. atomski otpad odlaže u Gorlebenu, okupio najviše prosvjednika. U toku dana je došlo do sukoba policije i aktivista koji su pokušali prokopati tunel ispod jedne prilazne ceste. Policija je tom prilikom upotrijebila palice i suzavac. Na drugom kraju Njemačke, u saveznoj državi Porajnje-Falačka oko 1000 prosvjednika spriječilo je ulazak vlaka s tzv. castor spremnicima u kojima se nalazi atomski otpad, pri ulasku u zemlju. Vlak je ipak tijekom poslijepodneva nešto sjevernije prešao francusko-njemačku granicu. Promatrači dosad najveći broj prosvjednika povezuju s nedavno donesenom odlukom demokršćansko-liberalne vlade kancelarke Merkel koja je odlučila usporiti proces zatvaranja atomskih centrala u Njemačkoj. Prosvjednici predbacuju Merkel popuštanje pred atomskim lobijem u Njemačkoj koji će produljenjem rada svojih centrala ostvariti ogromne profite. Atomski otpad se već godinama iz postrojenja za preradu otpada u francuskom La Hageu prevozi u tzv. međuspremište u Gorlebenu. Ovdje se otpad odlaže u bivši rudnik soli. Takvu vrstu transporta i odlaganja protivnici atomske energije drže kranje problematičnom.(hina/metro-portal)

