- Jeste li s nama? Koliko puta smo već nastupali ovdje? Nikada? Pa što nas je zadržalo tako dugo? Ovdje smo da se vi osjećate dobro jer kada ste vi dobro, i mi smo dobro - kriknuo je frontman Metallice James Hetfield i u nedjelju nešto iza 21 sat na zagrebačkom Hipodromu pokrenuo val manijakalne energije koja nije popuštala cijela dva sata koliko je koncert trajao. Metallica je u Zagrebu nastupila prvi put u 30 godina postojanja, a stigli su u sklopu "World Magnetic" turneje kojom ujedno predstavljaju i deveti studijski album "Death Magnetic". Svirku su započeli hitom "Creeping Death", a čvrstim rifovima svojih pjesama poput "Enter Sandman", "Fuel", "Nothing Else Matters", "One", nastavili su 30.000 ljudi na otvorenom polju Hipodroma šibanih kišom održavati u pozitivnoj napetosti željne svakog novog hita. Kiša koja nesmiljeno pada već dva dana polje pod nogama publike pretvorila je u kaljužu po kojoj se jedva hodalo pa je najvažnije bilo uspjeti izvući cipele iz blata i ne ostati bos. No sve je to još dodatno doprinijelo frenetičnosti atmosfere koncerta koji će se po mnogočemu pamtiti. Na Hipodrom su se slili obožavatelji iz svih zemalja regije, najviše Slovenaca, Austrijanaca i Bugara, i nitko nije požalio, jer baš kako nam je jedan od strastvenih pobornika Metallice objasnio: - Oni su divovi heavy metala i nema tog blata ili kiše koji nas mogu spriječiti da ih zadivljeno slušamo! I trideset godina od svojeg osnutka Metallica je pokazala da je još uvijek u igri. Članovi benda u Zagreb su stigli nešto prije 18 sati na dan koncerta, a kako saznajemo od organizatora, odmah poslije koncerta otišli su na spavanje u hotel, a u ponedjeljak idu za Lisabon gdje imaju sljedeći koncert. A Zagreb je u svoju koncertnu povijest upisao još jedan trofej koji će se pamtiti po spektakularnoj energiji, impresivnom zvuku i gitarističkim solažama, efektima, vatrometu i odličnoj atmosferi. Galeriju fotografija s koncerta pogledajte ovdje.

