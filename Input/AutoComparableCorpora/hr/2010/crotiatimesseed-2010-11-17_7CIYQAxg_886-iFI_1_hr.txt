U državnom proračunu za 2011. godinu planirano je da država u financiranju provedbe EU projekata sudjeluje sa 470,3 milijuna kuna, dok ćemo kroz EU pomoći za projekte dobiti 1,13 milijarde kuna, pokazuju podaci koje je Banka.hr dobila iz Ministarstva financija. Dakle, ukupna vrijednost EU projekata koji će se provoditi u 2011., prema prijedlogu državnog proračuna je 1,6 milijarde kuna. Najveći iznos za EU projekte dobit će Ministarstvo mora, prometa i infrastrukture kojem će država i EU fondovi plasirati 314,5 milijuna kuna za 20-ak projekata, pretežno iz programa IPA, koji koristimo do ulaska u EU Slijede Ministarstvo regionalnog razvoja kojem će, također za 20-ak projekata iz programa IPA, biti proslijeđeno ukupno 283,9 milijuna kuna te Ministarstvo poljoprivrede koje će dobiti 278,7 milijuna kuna za financiranje EU projekata. Najviše novca za pruge i Karlovac Ministarstvo prometa, koje će upravljati s najviše sredstava za EU projekte u 2011., najviše će dobiti za projekt iz programa ISPA 2005 odnosno prugu Vinkovci-Tovarnik-državna granica za koji će EU i država izdvojiti 85,5 milijuna kuna (RH-47 mil. kuna, EU-38,5 mil. kuna). Po vrijednosti slijede tri projekta iz programa IPA 2007 koji će biti financirani kroz Ministarstvo prometa. To je projekt Glavni kolodvor Zagreb vrijedan 45,5 milijuna kuna, zatim 40,3 milijuna kuna težak projekt željezničkog kolosijeka Goljak-Skradnik te obnova dionice pruge Okučani-Novska koja će u 2011. biti financirana s 39,4 milijuna kuna. Najveći EU projekt koji će se financirati preko Ministarstva regionalnog razvoja, drugog najvećeg korisnika sredstava za EU projekte u prijedlogu proračuna za 2011., je projekt ISPA za Grad Karlovac vrijedan 60,05 mil. kuna. Infrastrukturne projekte Grada Karlovca država će pritom sufinancirati s 9,5 milijuna kuna, dok će 50,55 milijuna kuna iznositi EU potpora spomenutog fonda. Inače, karlovačka ISPA je vrlo kompleksan projekt, koji se sastoji od nekoliko različitih segmenata. Oni su svi usmjereni na unaprjeđenje vodoopskrbe i odvodnje grada Karlovca, kroz izgradnju nove infrastrukture i kroz učinkovitije upravljanje cjelokupnim sustavom. Krajnji korisnik karlovačkog ISPA projekta je komunalno društvo Vodovod i kanalizacija. Za IPARD 144 mil. kuna Najveći dio isplate Ministarstvu poljoprivrede za EU projekte u 2011. odnosit će se na potpore poljoprivrednog fonda IPARD za koji je predviđeno 144,14 milijuna kuna. Hrvatski će proračun za IPARD izdvojiti 69,14 milijuna kuna, dok će EU pomoć kroz taj fond iznositi 75 milijuna kuna. Preostale isplate Ministarstvu poljoprivrede za EU projekte vrijedne oko 134 milijuna kuna odnose se na 10-ak IPA projekata jačanja kapaciteta poljoprivrednih službi i uspostave financijski pouzdanog upravljačkog sistema. Iznad 100 milijuna kuna za EU projekte u 2011. će biti proslijeđeno još Ministarstvu znanosti (197,24 mil. kuna) i Ministarstvu gospodarstva (181,18 mil.kuna). Iz sredstava koja će ići na adresu Ministarstva znanosti najviše ide Agenciji za mobilnost i programe Europske unije koja upravlja provedbom 6 EU projekata vrijednih 44,73 milijuna kuna. Najviše novca tj. 32,8 mil. kuna isplatit će se za provedbu programa IPA 2009 Cjeloživotno učenje za koji će hrvatska država izdvojiti 3,99 mil. kuna, a EU pomoć iznosi 28,8 milijuna kuna. HZZ-u 104 mil. kuna Ministarstvo gospodarstva upravljat će prema prijedlogu proračuna u sljedećoj godini sa 181,18 milijuna kuna za EU projekte, pri čemu će samo ministarstvo dobiti 77 milijuna kuna, a Hrvatski zavod za zapošljavanje (HZZ) upravljat će s 104,16 milijuna kuna za provedbu 10-ak projekata. Pritom, najviše novca (49,6 milijuna kuna) HZZ će dobiti za provedbu prioriteta 1 iz 4. komponente IPA-e (Razvoj ljudskih potencijala) što će hrvatski proračun sufinancirati s 9,9 milijuna kuna, a EU fondovi s preostalih 39,6 milijuna kuna. Među deset najvećih korisnika novca za EU projekte u proračunu za 2011. su i Ministarstvo zaštite okoliša kome će država i EU proslijediti za provedbu projekata 74,52 milijuna kuna, Ministarstvo unutarnjih poslova koje će dobiti 48,95 milijuna, Ministarstvo pravosuđa kojem će se isplatiti 47,35 milijuna kuna, Ministarstvo financija s 47 mil. kuna i Ministarstvo zdravstva s 20,05 milijuna kuna za EU projekte. Za strukturne fondove 500 mil. kuna Državna tajnica Ivana Maletić za Banku.hr kaže i kako je u tijeku priprema projektne dokumentacije za strukturne fondove u razdoblju 2012.-2013. što se u proračunu ne vidi kao sufinanciranje. "Iznosi koji se za to ulažu u ključnim sektorima – promet, zaštita okoliša, vodno gospodarstvo i energetika su veliki i pokrivaju svu potrebnu pripremu za korištenje europskih fondova", kaže Maletić. Najavljuje da će prve projektne aplikacije za korištenje strukturnih fondova u vrijednosti od 500 milijuna eura biti poslane Europskoj komisiji do kraja ove godine. Hrvatska se kvalitetno priprema za sudjelovanje u europskim fondovima, tvrdi Maletić odgovarajući na kritike Vesne Pusić da je 470 milijuna kuna predviđenih proračunom za sufinanciranje EU projekata "relativno malen iznos" te da u proračunu nema sredstava za financiranje projektne dokumentacije za strukturne fondove odnosno 2012. i 2013. godinu. "Sve pripreme su u tijeku, čitav proces se vodi i nadgleda na najvišoj razini, od strane same premijerke", zaključuje državna tajnica o pripremama Hrvatske za korištenje europskih fondova.

