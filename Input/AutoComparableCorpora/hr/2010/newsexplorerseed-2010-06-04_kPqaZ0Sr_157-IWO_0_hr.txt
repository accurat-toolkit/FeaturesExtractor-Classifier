Nakon nekoliko čarki s civilima koje se Amerikancima nisu svidjele jer im narušavaju imidž, dvije najveće privatne zaštitatrske tvrtke u Afganistanu, Watan Risk Management i Compass Security, dobile su otkaz i nisu više štitile brojne kamionske konvoje koji opskrbljuju NATO-ove baze. Zli jezici tvrde da su te zaštitarske tvrtke imale unosan dogovor s talibanima – od novca koji su dobivale za posao zaštite konvoja, jednim dijelom bi "podmazali dlanove" vođama talibana da ne napadaju konvoje. Moralno dvojbeno, ali nesumnjivo učinkovito. 14. svibnja, prvi dan zabrane obavljanja djelatnosti Watanu i Compassu, u 10.30 prijepodne napadnut je jedan konvoj. Napadi koji su uslijedili za dva tjedna blokirali su oko 1000 kamiona, i afganistanske vlasti su morale Watanu i Cvompassu dati dopuštenje da se opet počnu baviti svojim poslom. U tijeku je istraga o navodnom podmićivanju talibana, ali sve da se pojave i konkretni dokazi o tome, konvoji i dalje moraju voziti i malo se što tu može učiniti. Američki program "Host Nation Trucking" daje ugovore na 2.2 milijarde dolara domaćim prijevozničkim tvrtkama, a od njih očekuje da se sami snađu za osiguranje. - Mi financiramo obje zaraćene strane – izjavio je jedan dužnosnik NATO-a u Kabulu pod uvjetom da ostane anoniman. Nedavno se većina zaštitarskih agencija našla pod kontrolom Ahmeda walija Karzaija, brata predsjednika države i doslovnog gospodara Kandahara, kojeg optužuju ne samo za korupciju, nego i za trgovinu opijumom. Kako će se stvari dalje razvijati s milijardama koje Amerikanci izdvajaju za siguran prijevoz, hoće li oni "preskočiti posrednike" i pregovarati izravno s talibanima, ili će i dalje skupo plaćati svaku instancu u lancu dogovora, vidjet ćemo.

