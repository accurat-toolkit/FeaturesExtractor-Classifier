Foto Reuters Vezane vijesti Crobex je u podne bio na dobitku 0,94 posto, na 1865 bodova, dok je Crobex10 ojačao 0,6 posto, na 985 bodova. Redovni promet dionicama iznosio je oko sedam milijuna kuna, što je otprilike pet milijuna kuna više nego jučer u ovo doba. "Nešto veći promet danas zahvaljujemo dionici Atlantic grupe, kojom je do podneva ostvareno gotovo pet milijuna kuna. Ostatak tržišta već je uobičajena priča - nema znatnijih pomaka. Pozitivni impuls tržištu pristiže sa europskih burzi", ističe broker i investicijski savjetnik u investicijskom društvu Finesa Capital Stjepan Laća. Dionicom Atlantic grupe ostvareno je do podneva 4,8 milijuna kuna prometa, pri čemu joj je cijena ojačala 3,6 posto na 738,5 kuna. Slijedi dionica HT-a, kojom je ostvareno 1,2 milijuna kuna prometa, a cijena joj stagnira na 256,8 kuna. Najbliža milijunskom prometu je dionica Jadranskog naftovoda, s ostvarenih nešto više od 500.000 kuna, pri čemu joj je cijena ojačala 2,6 posto, na 2630 kuna. A nakon jutrošnjeg rasta azijskih indeksa, i na europskim su burzama ključni indeksi na dobitku, i to oko 1,5 posto. "Na inozemnim burzama danas prevladava veselije raspoloženje, ponajviše zahvaljujući porastu indeksa menadžera upravljanja nabavom kineske industrije, koji ukazuje da nakon usporavanja stopa rasta industrijskih aktivnosti u drugom najvećem svjetskom gospodarstvu ponovno dolazi do njihova povećavanja. Također, i indeks upravljanja nabavom u industriji eurozone bio je bolji od očekivanja", kaže Laća. Indeks menadžera nabave eurozone, kojeg sastavlja tvrtka za prikupljanje i analizu podataka Markit, u kolovozu je pao na 55,1 bod, s 56,7 bodova u srpnju, ali ipak je iznad procjene ekonomista, koji su očekivali njegovo spuštanje na 55 bodova. "Nove smjernice ulagačima dat će današnja objava indeksa menadžera upravljanja nabavom u američkoj industriji, sutrašnje priopćenje sa zasjedanja Europske središnje banke, te u petak izvješće o zaposlenosti u SAD-u. Kako je idući tjedan na Wall Streetu siromašan po pitanju makroekonomskih objava, moguće je smirivanje volatilnosti cijena dionica na svjetskim burzama", zaključuje Laća. >>> Tekst o očekivanju početka trgovanja pročitajte ovdje

