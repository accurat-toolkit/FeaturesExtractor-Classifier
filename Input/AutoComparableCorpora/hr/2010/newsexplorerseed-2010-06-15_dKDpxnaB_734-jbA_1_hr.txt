NEW YORK - Iako su američki zvaničnici u javnim nastupima bili relativno optimistični u vezi s napretkom u ometanju mreže finansiranja terorista, interna dokumenta State Departmenta, koja objavljuje WikiLeaks daju pesimističniju sliku, piše The New York Times u ponedjeljak. Povjerljivi memorandum državne tajnice Hillary Clinton... ... iz decembra 2009. godine, navodi da su stanovnici Saudijske Arabije i njenih susjeda, svi saveznici SAD-a, glavni finansijeri mnogih ekstremističkih aktivnosti. - Izazov je da se saudijski zvaničnici uvjere da prijetnju finansiranja terorista iz Saudijske Arabije tretiraju kao strateški prioritet, piše u dokumentu u kome se zaključuje da donatori iz te zemlje čine “najznačajniji izvor finansiranja sunitskih terorističkih grupa u svijetu". Sličnu sliku pružaju depeše iz Ujedinjenih Arapskih Emirata (koje nazivaju "strateški praznim prostorom"), Katara ("najgori u regionu" u borbi protiv terorizma) i Kuvajta ("ključna tranzitna tačka"). U dokumentima se takođe naglašava potreba da se "pokrene neophodna politička volja” kako bi se blokirao novac za terorističke mreže. Američke diplomate otvoreno procjenjuju prijetnje koju po SAD predstavlja novac koji teče militantima Al-Qaide, talibana, Hamasa, Lashkar-e-taibe, i drugih organizacija. U depešama se daje katalog metoda koje se koriste za finansiranje terorista - od pljački banaka u Jemenu, preko otmica radi otkupa i trgovine drogom u Afganistanu, do redovnog hadža, gdje ogromna količina novca prelazi iz ruke u ruku. - Teroristi izbjegavaju kontrolu transfera novca time što ga šalju ispod iznosa koji se mora prijaviti, piše u nedavnoj depeši. Koriste se, takođe, pouzdani kuriri, u okviru takozvanog sistema "halala", zatim, islamske dobrotvorne organizacije, a sve više mobilno bankarstvo, pripaid kartice i internet. Američki zvaničnici, izgleda, nemaju jedinstven stav kada se radi o finansiranju grupe oko Osame bin Ladena, lidera Al-Qaide. U depeši upućenoj Richardu Holbrookeu, specijalnom predstavniku za Afganistan i Pakistan, stoji da "osjetljivi izvještaji govore da se sposobnost Al-Qaide da dođe do novca značajno pogoršala". U drugim porukama se, međutim, navodi da ta organizacija može bez problema da prikupi novac od bogatih pojedinaca i simpatizera s Bliskog istoka. (Vijesti.ba/Fena)

