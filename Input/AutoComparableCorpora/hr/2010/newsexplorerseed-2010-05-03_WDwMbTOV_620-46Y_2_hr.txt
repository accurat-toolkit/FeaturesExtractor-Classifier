Foto: Andrzew Koziar, AP CLEGGOV ULTIMATUM BROWNU Možemo koalirati, ali ti više nećeš biti premijer Ines Sabalić / 05.05.2010. 12:35:10 Globusova novinarka razgovarala je u Londonu uoči parlamentarnih izbora, što se održavaju 6. svibnja, s uglednim političkim analitičarima kako bi mogla izgledati nova britanska Vlada, s obzirom na izvanredan rej­ting Liberalnih demokrata i nji­hova vođe Nicka Clegga Čak i prije završetka radnog vremena, u petak popodne, uredi dvije velike stranke, Laburista i Konzervativaca, bili su zatvoreni, a samo je desetak dana do izbora. Nema plakata, nema letaka, nema šareno odjevenih aktivista, povorki, okup­ljanja. Lideri stranaka odlaze do nekog mjesta u dubinama Engleske ili Škotske ili Wallesa i tamo imaju kao neke kontakte s običnim ljudima. U subotu se na televiziji vidjelo kako je, na nekom seoskom sajmu, David Cameron dobio kobasicu, zagrizao, odgrizao, oduševio se i htio je dati nekom od svojih asistenata. Ali, kordon osiguranja bio je tako jak, da je siroti kandidat ostao s masnim papirnatim tanjurom u ruci i senfom koji se razlijevao - ni asistentica nije smjela blizu. Obje stranke žele pobjedu, i oba tabora željeli su posve kontrolirati igru, a to znači svesti moguća iznenađenja na minimum. I David Cameron i njegova supruga i najbliži suradnici, budući ministri ako pobijedi, dolaze iz miljea odnosa s javnošću. Oko Gordona Browna, također su fantastični majstori imidža, a također, vjerojatno najtalentiraniji britanski političar, Peter Mandelson. I njima odgovara takva situacija. Za razliku od Cameronova tabora, koji igra na njega kao zvijezdu, Laburisti stavljaju u prvi plan tim oko premijera, a Brown to pametno prihvaća. Uvođenje televizijske debate, nakon što ona postoji 56 godina u Americi, 34 godine u Francuskoj, u ovoj zemlji u kojoj se Parlament godišnje zatvara i otvara srednjovjekovnom ceremonijom u kojoj se, uz ostalo, zastupnici prave da ne čuju da je Kraljica dvaput kucala na vrata Westminstera, tri puta pitaju tko to lupa, a tek treći put jure, nahrupljuju na vrata - velika je novost. Dvojicu lidera velikih stranka pitali su pristaju li da nastupe u debati i s liderom vječne treće stranke, Liberalnih demokrata, i oni su rekli, može, zašto ne. U tom trenutku stvarnost je, u liku vođe Liberalnih demokrata Nicka Clegga, srušila preciznu konstrukciju. Ujedno je pokazala da će glasači, ako nađu medij kroz koji mogu ostvariti svoj demokratski interes, to i učiniti. Sad se to, u Britaniji, pokazuje na primjeru Liberalnih demokrata i Nicka Clegga. Da nije bilo televizije, nitko ne bi znao kako izgleda čovjek koji će vjerojatno odlučiti ishod britanskih izbora u narednom razdoblju. Ali, u prvoj debati o unutrašnjoj politici bio je uvjerljivo najbolji, u drugoj vjerojatno najbolji, u trećoj i posljednjoj, na redu ovog četvrtka, vjerojatno isto tako. U poluokretu, s rukom u džepu, Clegg ih je potukao na gotovo svakom pitanju. U anketama javnog mišljenja 42-godišnji Nick Clegg drži prvo ili drugo mjesto, odmah iza Davida Camerona ili ispred njega, iako ga neki otpisuju kao “ljetnu avanturu” i smatraju da će, 6. svibnja, kad dođe do glasanja, Britanci zaokruživati bilo torijevce, bilo laburiste, ali ne treću stranku. Dvije velike stranke najprije su Clegga ignorirale, zatim snubile da s njim zasnuju koaliciju, a sad mijenjaju taktiku i nastoje ga zgromiti i satrti. Vidjet ćemo hoće li Nick Clegg uspjeti izdržati. U nekoliko dana u Londonu, u razgovoru s tridesetak ljudi, na pitanje za koga će glasati troje mi je odgovorilo da još ne zna, jedna kolegica koja je bila laburistički militant, to i ostaje, dvoje će sigurno glasati za konzervativce, ali petnaestak mi je reklo da će glasati za Liberalne demokrate, u nadi da će oni kasnije koalirati s Laburistima. Vratila sam se iz Londona s umišljajem da će gotovo svi moji poznanici i prijatelji, uglavnom novinari, i njihovi prijatelji glasati za Liberalne demokrate. “Ali, ti ćeš za Laburiste?”, upitala sam jednog autora u “Guardianu”, listu koji je takoreći forum Laburista. “Ne, ne, ja sam odavno za Liberalne demokrate, ne od sada, nego već godinama”, odgovara on. Za Liberalne demokrate glasat će i Karin, ranije modna urednica, kao i njezin sin, koji je brucoš na Oxfordu. Ova je obitelj, zajedno s mnogima, otpala od Laburista zbog Blairova inzistiranja oko Iraka. Dobro, pitam, recimo da nema Liberalnih demokrata, za koga biste glasali? Za Zelene, odgovara mirno ona. Sve, dakle, samo ne Laburisti i, dakako, ne Konzervativci. Bez obzira na ishod, Laburisti gube društveni sloj pametnjakovića, slobodnih profesija, intelektualaca sa ili bez sredstava za život, novinara koji formiraju javno mnijenje, salonskih ljevičara, dobrostojećih pisaca, muzičara... Oni što su se prije 13 godina okupili oko Blairova projekta “cool Britannije”, a poslije se razočarali, sad prelaze Liberalnim demokratima. Jesu li Liberalni demokrati u stvari Laburisti, bez mana Laburista, pitam svakog svog sugovornika koji se odlučuje za njih. Odgovor je “vjerojatno”. Odnosno, ono što se događa u Britaniji, čini se, jest potraga za vrijednostima koje je nekoć zastupao Labour, ali se na putu kompromitirao. Činjenica je da su Britanci danas, usprkos krizi, bogatiji nego što su bili prije 13 godina kad je vlast preuzeo Tony Blair, da imaju bolje zdravstveno osiguranje i da je društvo egalitarnije. Njihov javni dug, u odnosu prema BND-u, nije posebno visok, i ne moraju nužno ići u velika rezanja. Ali, veliko koketiranje s tačerovskim modelom kapitalizma, kao i Irak, sad ih košta. Odmah recimo da svi eksperti kažu da Nick Clegg neće dobiti ove izbore. Pobjednik izbora bit će onaj koji dobije najviše izbornih jedinica. Uoči prošlih izbora Laburisti, sad već manje popularni, prekrojili su izborne jedinice kako bi si osigurali pobjedu. Hoće li im taj postupak, poznat kao gerrymandering, i ovaj put pomoći, to ćemo ustanoviti 6. svibnja. Laburisti su još vrlo jaki u Škotskoj, Konzervativci u južnoj Engleskoj i Londonu, kao što je pokazala prošlogodišnja pobjeda Borisa Johnsona na izborima za londonskog gradonačelnika. Da je izborni sustav proporcionalan, tada bi se borba za premijersko mjesto vodila između Camerona i Clegga, s vjerojatnom pobjedom Clegga. “Nek se pazi Cameron, neka ne poziva previše ljude da glasaju za pravu promjenu, jer prava promjena je Clegg, a ne Cameron”, kaže jedan komentator lista “The Independent”. Ali, ovako, Laburisti, koji su u svim anketama na posljednjem, trećem mjestu, još mogu odnijeti pobjedu zahvaljujući arhitekturi izbornih jedinica. Pobijediti mogu i Konzervativci, ali ne premoćno. Dakle, najvjerojatnije će stranke morati koalirati, a onaj tko bude mogao birati s kim će, “the kingmaker”, bit će Nick Clegg. U blizini Westminstera, u pubu “The Red Lion”, krasnom, starinskom, jako engleskom, upuštam se u razgovor s parom iz Lutona kraj Londona koji će glasati za Liberalne demokrate. Lau i Natalie su srednja klasa, bivši glasači Laburista. Što ih je najviše smetalo u prošlom razdoblju, što ih odbija? “Skandal s troškovima parlamentarnih zastupnika”, odnosno izvještaji medija koji su dan za danom, tjednima, donosili tekstove o tome što su sve engleski parlamentarci upisivali kao svoje troškove i tražili da im to plati država. Skandal oko troškova zastupnika strahovito je oštetio obje velike stranke... Lau i Natalie navode i okolnosti oko ratnog angažmana u Iraku, kao ono preko čega ne mogu prijeći. Sljedeće što igra u ovim izborima jest odnos prema imigraciji. Četvrto, pogotovo u nekim klasama, prema obrazovanju. Međutim, dojam da je financijska kriza jako pogodila britanskog građanina bio je prenaglašen u medijima, i nije posve točan. “Vrijednost moje nekretnine nije pala ni za funtu”, kaže prijatelj koji ima kuću u Hackneyu. Slično kažu i sugovornici iz puba. Očigledno, iako su se poslovi gubili, socijalna mreža je dovoljno elastična da ljudi nisu pali u ponor. To više nije beskrupulozna dickensovska Engleska. Pogotovo u vrijeme krize to je mnogo značilo ugroženima i Laburisti pokazuju prstom na ta svoja postignuća. Do prije samo mjesec i pol svi su mislili da ove izbore dobiva Konzervativna stranka. Više od godinu dana David Cameron vodio je s 12, a ponekad i više, postotaka u anketama javnog mnijenja pred Gordonom Brownom. No, u posljednjih mjesec dana zadržao je samo tri do četiri boda prednosti. Zašto je tako pao? Prema Marcusu Tanneru, piscu uvodnika u dnevnom listu “Independent”, to je zato što je stalno morao odustajati od svojih političkih naglasaka i jer nije našao pravu, točnu poruku za javnost. “Prvo se dugo držao katastrofičnih predviđanja o tome da će zemlja ekonomski propasti, ali, barem ove godine, nije. Kritizirao je Browna kako je vodio krizu, ali ljudi su mislili da se u tako globalnoj situaciji Brown ponašao dosta dobro, odnosno da Cameron ne bi bolje. Zatim, nagovijestio je da će poduzeti rezanja proračuna, shvatio da je to nepopularno, pa se povukao. Govorio je da je zemlja na rubu propasti, da kriminal raste, ali statistike pokazuju obratno, da kriminal pada, a ljudi, koji žive relativno dobro, ne žele slušati o tome kako su u svemu najgori. K tome svemu, on je sa svima fin, dobar, mio, i ne usuđuje se pokazati zube, jer ne zna gdje može izgubiti. Clegg je jedini koji sada može pokazati zube, jer nema što izgubiti. Zatim, njegov prvi suradnik, koji će postati zamjenik premijera, ljudima je antipatičan, jer iz njega prosijava elitistička arogancija. Također, Cameron je odličan, ali nema posebno dobru ekipu”, kaže Marcus Tanner. “Ali, još uvijek vodi pred Brownom”, dodao je. Marcus Tanner podsjeća da je još Tony Blair pozivao Liberalne demokrate u koaliciju, ali su oni odbili. Također, “netočno je da Britanija poznaje samo par Liberali - Konzervativci. Do godine 1924. suprostavljeni par bili su Liberali i Konzervativci. Tek poslije su Liberali potonuli, koji su pak bili nasljednici wigovaca, a izdigla se radnička stranka Laburisti. Što se tiče koalicije koju će se stvoriti nakon izbora, u novinskim redakcijama uglednih listova prevladava mišljenje da će, pobijede li konzervativci, Clegg postaviti Cameronu listu zahtjeva, među kojima će biti i oni na koje Cameron, pretpostavlja se, neće moći pristati, kao što su približavanje EU i imigrantska politika. Nakon toga slijedi scenario, Clegg će se okrenuti Laburistima. Ali, Laburisti će prije toga morati počistiti svoju kuću i vjerojatno izabrati novog lidera umjesto Browna. S tim novim predsjednikom stranke, možda Alanom Johnsonom, koji je unutar stranke na lijevom centru, a možda Davidom Milibandom, nova važna figura britanske scene Nick Clegg mogao bi stvoriti prirodnu koaliciju, nazvanu već sada, Lib-Lab.

