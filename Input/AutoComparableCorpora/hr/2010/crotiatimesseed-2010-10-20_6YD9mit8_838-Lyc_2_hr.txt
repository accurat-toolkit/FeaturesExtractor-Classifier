Hrvatska - Razno U Zadru je u četvrtak, prvi put u Hrvatskoj, predstavljena studija koja predviđa teritorijalnu podjelu Hrvatske u sedam regija. Prezentaciji studije, koju je izradio tim stručnjaka zagrebačkog Ekonomskog instituta, prisustvovali su predstavnici resornih ministarstava i župani iz cijele Hrvatske, koji su ujedno održali sjednicu Izvršnog odbora Hrvatske zajednice županija. -Hrvatska Vlada i ministarstva pripremaju teritorijalni preustroj, pa će nakon ove prezentacije slijedećih mjeseci uslijediti rasprava - rekao je predsjednik Hrvatske zajednice županija i Vukovarsko-srijemski župan Božo Galić. Dr. Dubravka Jurlina Alibegović iz Ekonomskog instituta je naglasila da postoji politička volja da se izvrši proces decentralizacije za koju je Vlada još u srpnju donijela smjernice, a u rujnu formirala radno povjerenstvo. - Hrvatska je visoko centralizirana zemlja u kojoj je javno vatrogastvo jedina javna funkcija koja je u potpunosti decentralizirana. Međutim, nije dovoljno provesti decentralizaciju da sama sebi bude svrha. Svaki stanovnik mora biti u fokusu, da nakon preustroja ima bolje javne usluge i bolje uvjete za život - rekla je Jurlina Alibegović, iznijevši porazne podatke sadašnjeg stanja: porezi na dohodak tvore 70 posto prihoda županijama, a 55 posto prihoda svim jedinicama lokalne samouprave. Bez pomoći države nisu u stanju funkcionirati. Iako bi razvojne aktivnosti županijama trebala biti glavna zadaća, županijama za to ne ostaje sredstava, jer se doslovno polovica proračuna troši na financiranje rada same lokalne samouprave. - U tome je zadaća regija: da potiče regionalni i lokalni razvoj, ali da za to bude prvenstveno financijski, kadrovski i stručno osposobljena. Želimo imati učinkovitiju lokalnu samoupravu. Financijska sredstva, dobra organizacija i sposoban kadar su preduvjeti - rekle je Jurlina Alibegović. U prijedlogu za unapređenje načina financiranja regionalne samouprave u studiji je na prvo mjesto postavljeno uvođenje prireza. PODJELA HRVATSKE U SEDAM REGIJA:.

 REGIJA DALMACIJA sastavljena je od 4 županije: Zadarska, Šibensko-kninska, Splitsko-dalmatinska i Dubrovačko-neretvanska.

 REGIJA LIKA sastoji se od Ličko-senjske županije.

 REGIJA ISTRA, PRIMORJE I GORSKI KOTAR sastoji se od 2 županije: Istarska i Primorsko-goranska.

 REGIJA SLAVONIJA sastoji se od 4 županije: Brodsko-posavska, Osječko-baranjska, Požeško-slavonska i Vukovarsko-srijemska.

 ZAGREBAČKA REGIJA sastoji se od Grada Zagreba i Zagrebačke županije.

 REGIJA MEĐIMURJE, PODRAVINA I ZAPADNA SLAVONIJA sastavljena je od 4 županije: Koprivničko-križevačka, Bjelovarsko-bilogorska, Međimurska i Virovitičko-podravska.

 REGIJA SJEVEROZAPADNA I SREDIŠNJA HRVATSKA sastavljena je od 4 županije: Krapinsko-zagorska, Varaždinska, Karlovačka i Sisačko-moslavačka Izvor: Slobodna dalmacija Tweet Komentari Traži Samo registrirani korisnici mogu pisati komentare! Powered by !JoomlaComment 4.0 beta2

