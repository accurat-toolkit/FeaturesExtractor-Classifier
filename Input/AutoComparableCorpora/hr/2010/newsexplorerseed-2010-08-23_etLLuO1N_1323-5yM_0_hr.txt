General Petraeus je u više medijskih istupa naglasio da mu je bitnije u Afganistanu ostvariti zacrtane ciljeve i afganistansku državu "osoviti na noge" nego se kao pijan plota držati datuma koji je određen za povlačenje američkih postrojbi. - Predsjednik i ja sjeli smo i porazgovarali u Ovalnom uredu, i on je vrlo jasno izrazio da je ono što on od mene očekuje moji najbolji profesionalni vojni savjeti koje mu ja mogu dati. On me nije poslao ovamo da tražim što elegantniji izlaz. Moje zapovjedi su da učinim sve što je u ljudskoj moći da bi nam to pomoglo u ostvarivanju naših ciljeva. Nakon što je preuzeo zapovjedništvo od generala McChrystala, koji je smijenjen zbog neumjerenih izjava objavljenih u Rolling Stoneu u kojima su se on i njegovi pobočnici ružno izražavali o civilnom državnom vrhu SAD-a, Petraeus je počeo primjenjivati metode kojima je već postigao uspjeh u iračkom ratu. U njegovoj ekipi je Frederick W. Kagan iz American Enterprise Institute, jedan od tvoraca "naleta" koji je u više navrata javno kritizirao afganistanske vlasti, a borbu s raširenom korupcijom Petraeus je povjerio brigadnom generalu H. R. McMasteru, koji je u Iraku stekao reputaciju jednog od najoštroumnijih i najinovativnijih američkih visokih časnika. Uz lamentiranje o šteti koju je objava tajnih dokumenata na WikiLeaksu nanijela američkim ratnim naporima, general Petraeus spomenuo je američku odlučnost da ako treba ostanu i dulje u Afganistanu (prve špekulacije navode da će Petraeus od Obame tražiti dodatnih šest mjeseci), ali da posao obave kako treba koliko je god moguće: - Jasno da se neprijatelj bori, smatra ovo ključnim trenutkom, vjeruje da je sve što treba učiniti dulje od nas izdržati samo još ovu sezonu borbe, ali to ipak nije slučaj – napomenuo je američki glavni zapovjednik i dodao da je u cilju normalizacije situacije čak i spreman pregovarati s "talibanima krvavih ruku". General Petraeus odbio je na bilo koji način diskutirati o statusu Ahmeda Walija Karzaija, predsjednikova brata kojeg mnogi ističu kao ključnog igrača u raširenom afganistanskom korupcionaštvu, ali je istaknuo da s predsjednikom Karzaijem ima dobar odnos: - S predsjednikom sam razgovarao doslovno jednom dnevno u prosjeku. Vodili smo duge razgovore, najčešće u njegovoj rezidenciji, šetajući u vrtu. Predsjednik Karzai je izabrani vođa suverene države. Tako narod gleda na njega nadugo i naširoko; stoga on jest – i mora biti – naš partner. Koliko je težak zadatak uspostave bilo kakve funkcionalne vlasti u Afganistanu, najbolje govori sljedeći citat: Tamo smo već godinama, ali lupamo glavu kako izaći. Naši su se dečki hrabro borili u Afganistanu... ali ako ne počnemo mijenjati pristup, bit ćemo tamo još 20 godina, ili čak 30. Nismo naučili kako voditi rat u takvim uvjetima. Imali smo jasno definiran cilj – uspostaviti prijateljski režim u Afganistanu... A sad taj proces moramo završiti što brže možemo. (Te riječi nije izrekao bivši predsjednik Bush, ni sadašnji Obama, ni general McChrystal, ni general Petraeus; rekao ih je Mihail Gorbačov 13. studenog 1986.)

