“Reforme Vijeća su dizajnirane da budu rat svih protiv sviju…” Utorak, 12 oktobra 2010, s ove strane Atlantika proslavili smo još jedan Columbov dan! Podsjetili smo se na datum, kad je ploveći pod španskom zastavom, italijanski moreplovac, ali i portugalski zet Christopher Columbo, 1492 godina otkrio Ameriku. Manje smo pričali, kako je “Novi svijet”, navodno - čak 500 godina prije njega, kolonizirao Skandinavac Leif Ericson. I evo, 518 godina poslije Columba, zvone i Samsung i Balckberry i Ericson telefoni. Iz zgrade Ujedinjenih naroda u New Yorku, javljaju da je u utrci za jedno od pet novih mjesta u Vijeću sigurnosti UN-a Portugal pobijedio Kanadu. Portugalska je zastava tog dana, bar neke podsjetila na “otkriće” Amerike od strane slavnog portugalskog zeta. I što bi rekli novinari akreditovani na East Riveru, lokalna povijesna događanja - često završe s međunarodnim implikacijama. Mnogi trendovi se ozvaniče i postanu prepoznatljivi. COLUMBOV TREND “Ovo bi moglo biti to novo ‘otkriće Amerike’ za nas diplomate u UN-u, jer sada smo konačno potvrdili da postoji taj ‘novi – stari svijet’”, kaže jedan od balkanskih diplomata iz zemlje koja je tek, 28.juna 2006, postala ta 192-ga članica UN-a. Njegova se zemlja kandidovala za nestalno mjesto u Vijeću sigurnosti tek 2025. Jer, kako kaže “treba na vrijeme planirati i osigurati podršku”. Oni su ovaj put “glasali za pobjednike” – za Portugal i Njemačku. “Žao nam je Kanade, koja je zaslužila da bude u Vijeću, jer ima najbolji prijedlog za reforme Vijeća sigurnost. Ipak, odlučili smo se za Europljane, a Portugal je neviđeno lobirao do posljednjeg dana… i posebno uspješan bio među islamskim zemljama”, dodaje ovaj diplomata. Ove godine borba je bila žestoka i nepredvidiva: iz regionalne skupine Europe i Zapadne hemisfere, za dva nestalna mjesta u Vijeću sigurnosti borile su se tri zemlje. Pošto Kanada, Njemačka i Portugal nisu mogli postići “džentlmenski sporazum”, kao što se to dogodilo u skupini afričkih, azijskih i latinoameričkih i karipskih država – krenuli su a sve ili ništa. Iz Azije, Afrike i Južne Amerike, elegantno su, i bez natezanja – kao jedini kandidati izabrani Indija, Južna Afrika i Kolumbija. Za izbor kandidata u Vijeće sigurnosni – bila je potrebna dvotrećinska većina od 127 glasova. A glasalo se tajno i na “starinski način”, stavljanjem glasačkih listića u oronule drvene kutije, stare vjerojatno kao i UN, već 65 godina. Nakon što je Njemačka jedva prošla, dobivši u prvom krugu svega 128, znači samo jedan više od potrebnih 127 glasova, borba se nastavila između Portugala i Kanade; oni su osvojili 122, odnosno 114 glasova. I onda, nakon što je u drugom krugu postalo jasno “kuda plovi ovaj brod”, jer je Portugal dobio 113, a Kanada samo 78 glasova, ambasador Kanade u UN-u John McNee, na očigled svih prisutnih u Generalnoj skupštini UN-a, povlači kandidaturu njegove zemlje. Ali, “poniženje” se time ne zaustavlja za gubitnika, jer shodno strogim pravilima UN-a, glasanje se nastavlja sa jednim kandidatom, ali niko ne može spriječiti zemlje članice UN-a da još glasaju za one koji su se povukli: Tako je Portugal uknjižio 150, a Kanadi poklonjena utješna 32 glasa. KO SE SVE PREŠAO U RAČUNICI? Drama se čak i nastavlja: Nepunih dva sata kasnije, pred novinarima u UN-u, ministar vanjskih poslova Kanade, Lawrense Cannon, optužuje vođu liberalne opozicije u svojoj zemlji, Michaela Ignatieffa, da je praktično uništio šanse Kanade za ulazak u Vijeće sigurnosti: “Mi smo vodili principijelnu kampanju… ali, kod kuće je lider opozicije odlučio da mi ne govorimo jednim glasom”, rekao je Cannon. U tome je više ličio na ministra vanjskih poslova Bosne i Hercegovine, nego na šefa diplomatije jedne vrlo moćne zemlje. Ministar Cannon, član konzervativne vlade Stephana Harpera, koga neki nazivaju “kanadskim Bushem”, ipak nije u potpunosti adresirao razloge kanadskog debakla za Vijeće sigurnosti. Odmah nakon izbora, posmatrač Palestine u UN-u, ambasador Riyadh Mansour u mikrofon ovog izvještača, je rekao, da se “neke zemlje trebaju upitati zašto su ovako jadno prošle”. Dodao je kako Palestinci Imaju dobre odnose i sa Kanadom i sa Njemačkom, ali moguće je da su neki kanadski stavovi – “protumačeni kao previše proizraelski, a na štetu Arapa …”, rekao je otvoreno Mansour. I bivši kanadski ambasador u UN-u, Paul Heinbecker, sada vodeći politički analitičar u Otawi, odbacuje tvrdnje šefa kanadske diplomatije, Cannona, koji ne vidi, ono što je već svima izgleda jasno: Govoreći na CTV News kanalu (kanadska televizija), Heinbecker je poručio, da Otawa mora razmisliti kakvu to međunarodnu politiku “prodaje” svijetu, ako ta politika “nije simpatična međunarodnoj zajednici”. On je govorio o realnosti, u kojoj se u UN-u ne mogu zanemariti 57 glasova islamskih zemalja članica Organizacije islamskih zemalja (OIC). Kanada je otvoreno slijedila politike, “koje su iskreno i jako podržavale vladu Izraela”, rekao je Heinbecker, primijetivši, kako to – očito “ne donosi glasove” u Generalnoj skupštini. Ministar Cannon je pak, u UN-u rekao, kako se u svojoj kampanji za Vijeće sigurnosti, njegova zemlja rukovodila svojim temeljnim vrijednostima od koji nije željela odustati. PIROVA POBJEDA NJEMAČKE? Za razliku od Otawe, u Berlinu se, ipak otvorio šampanjac. “Svijet može računati na nas”, rekao je u New Yorku - Guido Westerwelle, ministar vanjskih poslova Njemačke, odmah poslije izbora za Vijeće sigurnosti. Upitan da prokomentariše to što su se “izvukli” samo s jednim glasom iznad potrebne dvotrećinske većine u Generalnoj skupštini, Westerwalle je objasnio: “To je demokratija, a jedan glas je dovoljan u demokratiji”. I on, kao njegov kanadski kolega, nije propustio reći, kako će njemačka vanjska politika -- biti “bazirana na vrijednostima”, i da će se na tome moći raditi čak i intenzivnije u Vijeću sigurnosti. Izgleda ipak, da te vrijednosti plaše nekog u ostatku svijeta koji se ne može pohvaliti ekonomskim blagostanjem Zapada. Jedan diplomata iz arapskog svijeta, koji je bio prisutan na glasanju rekao je za naše novine, da je Njemačka “mogla proći mnogo bolje i dobiti više glasova”, ali je donekle “platila cijenu sve izraženijih antiislamskih stavova u tom dijelu Europe”. Uistinu, njemačka javnost još se nije smirila od antisemitskih navoda bankara Thila Sarrazina, koji je za nedaće u svojoj zemlji, u biti, optužio muslimanske imigrante. Njemačku još potresaju izjave i šefa bavarskih demokrišćana Horsta Seehofera -- o nekompatibilnosti muslimana u njemačkom društvu. Tu su još i kampanje konzervativnog premjera savezne države Hessen, Rolanda Kocha, čiju su populističku kampanju karakterisali elementi ksenofobije, a da se od toga mnogi njemački zvaničnici, uključujući i kancelarku Angelu Merkel - nisu dovoljno distancirali. Eksperti Univerziteta u Leipzigu, Oliver Decker i Elmar Brähler sproveli su za Friedrich Herbert Fondaciju anketu, u kojoj su otkrili da 65 godina poslije Drugog svjetskog rata, 10 posto ispitanih Nijemaca posjeduje “čežnju za snažnim vođom poput ‘fuherera’ (firera) ?! - koji će, vladati snažnom rukom za dobrobit cijelog naroda”. Ista anketa pokazuje da 35.6 posto ispitanika vjeruje da je Njemačka “preplavljena sa strancima”, te da joj je zato potrebna “čvrsta ruka”. “Ovaj je glas znak velikog povjerenja i svakako gest vjere u rad Federalne Republike Njemačke”, rekao je Westerwelle nakon prolaska Njemačke u Vijeće sigurnosti, obrazlažući – taj, samo jedan glas viška. Zajedno sa Portugalom, Njemačka će u Vijeću sigurnost zamijeniti Austriju i Tursku, u januaru 2011. Do kraja te godine, u Vijeću će, uz “novih pet” -- Indija, Kolumbija, Njemačka, Portugal i Južna Afrika, te “stalnih pet”, SAD, Velika Britanija, Francuska, Rusija i Kina – još stolovati preostalih pet “starosjedioca” -- Bosna i Hercegovina, Brazil, Gabon, Libanon i Nigerija. “I Francuska ima sreće što je stalna članica Vijeća sigurnosti, jer bi prošla vjerojatno kao Kanada, a neki drugi se ne bi izvukli kao Njemačka ove godine”, kaže pomenuti arapski diplomata. KOME KORISTI ISLAMOFOBIJA “Vrlo nam je žao, i iskreno – zabrinjava nas, što se akti islamofobije ponegdje uvećavaju, kao i to što se pojedini zapadni političari koriste takvim ksenofobičnim diskursom u svojim kampanjama”, rekao je između ostalog u intervju za Dnevni Avaz, generalni sekretar OIC Ekmelleddin Insanoglu. Dodao je, kako “taj ad-hoc mentalitet ne ostaje neprimijećen u islamskom svijetu”. U istom je intervju za naš list - Insanoglu pozdravio stavove američke vlade i predsjednika Obamu, zbog “jasnih i snažnih izjava” koje su uslijedile nakon najave “dana za spaljivanje Kur’ana”. U nedavnom intervju za Avaz i ruski ambasador u UN-u, Vitaliy Churkin, rekao je kako njegova zemlja “vodi računa o tom senzibilitetu”. Rusija je i “islamska zemlja”, ako se uzme broj muslimana u njoj; recimo, 2006 na Hadžu je bilo 18.000 ruskih muslimana. Vodeći žestoku kampanju u islamskom svijetu protiv priznanja Kosova, a imajući na svojoj strani Ruse kao glavne saveznike, diplomate Srbije su primjenjivale upravo tu “senzibilnost”. I izgleda da su u tome uspjele, jer samo je 15 od ukupno 57 islamskih zemalja članica OIC-a, do septembra 2010 priznale ovu najmlađu, od 2008, neovisnu državu u Europi, iako Kosovo ima preko 95 posto stanovnika muslimana. “Prevladala je politika, i znamo da se Vuk Jeremić (ministar vanjskih poslova Srbije, koji se izjašnjava kao Srbin, ali gdje treba kaže i da mu je majka islamskog porijekla iz Bosne – op.a.), u arapskom svijetu obilno služio sa Esallamu Alleikum…”, kaže njegov kosovski kolega Skender Hiseni za naše novine. Iz diplomatskih izvora doznajemo, da je, 5. novembra 2009, kada se u prilično usijanoj i polariziranoj atmosferi u Generalnoj skupštini UN-a glasalo o usvajanju Goldstonovog izvještaja o Gazi, ambasadoru Srbije u UN-u, Feodoru Starčeviću – na njegov mobilni, Jeremić poslao samo jednu SMS poruku: “Glasat ćemo sa braćom”! I Srbi su tada glasali, kao svi Arapi. Naravno, ne treba posebno dokazivati kako je Bosna i Hercegovina “specijalan ii povlašćen slučaj” u arapskom svijet; izbor BiH u Vijeće sigurnosti 17.oktobra 2009, kada je ova zemlja dobila 183 glasa u Generalnoj skupštini, vrlo je karakterističan primjer tih posebni veza. “Vi znate da mi je Alija Izetbegović dao bosanski pasoš i titulu počasnog ambasadora (ambassador at-large) BiH, a to se ne zaboravlja …”, kaže između ostalog turski historičar, generalni sekretar OIC Insanoglu. Poluprivatno mi priopćava, kako se u islamskim zemljama, na pomen Bosne, ili Srebrenice -- mnogi “još uvijek dižu na noge”. DUH SREBRENICE u UN-u Dobro obaviješteni europski diplomati, naravno znaju za to. Tako je, vidjevši ko joj je preostali rival iz Istočnoeuropske regionalne skupine, dakle Bosna, Poljska – odustala na samom početku 2009, 10 mjeseci prije glasanja u UN-u. Jedna mala Bosna, zemlja sa trostruko manjom diplomatskom infrastrukturom u svijetu “pobijedila” je Poljsku, koja ima preko 100 ambasada, konzulata ili diplomatskih misija na svim kontinentima. Uostalom, bivši poljski premjer i specijalni emisar UN-a u BiH, Tadeusz Mazowiecky, dao je 1995 ostavku zbog Srebrence. Poljska je izgleda ispravno procijenila, da prvenstveno u islamskom svijetu – odlično utvrđenu Bosnu ne može eliminirati. Zahvaljujući islamskom bloku zemalja, i logistici Pokreta nesvrstanih, 17 oktobra 2007, i Hrvatska je glatko ušla u Vijeće sigurnosti. Već u prvom krugu, pobijedila je Republiku Češku, koja se za razliku od Poljske - borila do posljednjeg daha. Valjda zato što je i Hrvatska, kao ona - nominalno katolička zemlja, ali – pokazalo se s odličnim vezama u islamskom svijetu, koje je naslijedila od bivše SFRJ. “U Islamskom svijetu mi imamo naše tradicionalne prijatelje, još od doba bivše Jugoslavije”, kaže Budimir Lončar, posljednji Titov ministar vanjskih poslova, i doskora glavni vanjskopolitički savjetnik predsjednika Hrvatske, Stjepana Mesića, a potom i Ive Josipovića. Hrvatski mediji ponajviše su ulazak Hrvatske u Vijeće sigurnosti pripisale Lončaru. “Leka Lončar je bio je arhitekt hrvatske pobjede u utrci za Vijeće”, tvrdi dobro upućeni ambasador Amir Muharemi, bivši zamjenik šefa Misije Republike Hrvatske u UN-u, i njihove delegacije u Vijeću sigurnosti 2008, sada u diplomatskoj službi u Turskoj: “Jer, bez podrške islamskih zemalja, raspoređenih uglavnom na dva kontinenta, u Africi i Aziji, potom najvećeg dijela onih 118 zemalja članica Nesvrstanih, a onda i onih iz Skupine 77, znači 132 zemlje, a to su, ne treba zaboraviti - uglavnom države koje imaju odlične veze u islamskom svijetu, bez njih dakle – nema istinske izborne baze za ulazak u Vijeće. I mi smo se tako i ponašali…”, kaže u telefonskom razgovoru ambasador Muharemi. “Ne bi bilo zgoreg, da bosanski veleposlanik u Vijeću sigurnosti zna, ili barem nauči, da s vremena na vrijeme svoje govore započne sa arapskim pozdravom, ne samo zato što je arapski jezik jedan od šest službenih jezika u UN-u, već i kao dokaz da Bosna i Hercegovina razumije, prati i uvažava arapski svijet”, kaže u posebno vođenom razgovoru na tu temu - jedan od najvećih živih doajena svjetske diplomatije, 86-to godišnji Budimir Lončar. A to je savjet, koji vrijedi i za sve druge diplomate iz zemalja koje ne skrivaju ambicije da postanu nestalne ili stalne članice Vijeća sigurnosti. RAT SVIH PROTIV SVIJU I u razgovoru sa visokorangiranim brazilskim diplomatom, u Ministarstvu vanjskih poslova u Braziliji, koncem ovog augusta, rečeno nam je da njihova zemlja, kao jedna od četiri iz - tzv. inicijative “G-4”, za prijem Brazila, Indije, Japana i Njemačke u stalno članstvo Vijeća sigurnosti, sasvim ozbiljno shvata učinak, ili faktor islamskih zemalja. “Imamo odlične veze sa islamskim svijetom, utemeljene na principijelnosti i zajedničkim pitanjima vezanih uz agendu razvoja”, rekli su u veleljepnoj centrali brazilske diplomatije. “Odavde iz Brazilije, mi računamo na duge staze,” kazao je isti brazilski diplomata na izvrsnom engleskom jeziku. Brazilija i Ankara, glasale su protiv posljednje runde sankcija Iranu, usvojenih u Vijeću sigurnosti ovog proljeća. Iz skupine “G-4”, Japan je kao nestalna članica uveliko bio za kažnjavanje Teherana. Iako van Vijeća sigurnosti, i Njemačka je bila vrlo vokalna u korist fakturisanja novih sankcija Iranu, dok je Indija, (također, tek od naredne 2011, u Vijeću sigurnosti), u proljeće 2010 – bila vidno neutralna oko toga. Ako bi se u novom sazivu Vijeća na dnevni red iznova stavio novi paket sankcija Iranu, onda bi Indija, kao i Portugal - bili skloniji toj neutralnoj poziciji, tvrde diplomati. Ambasador Indije u UN-u, Hardeep Singh Puri za Dnevni Avaz je izjavio, da je izbor njegove zemlje u Vijeće sigurnosti - zapravo podstrek za stavljanje reformi Vijeća - visoko na dnevni red UN-a. Indija odavno radi na dobijanju stalnog mjesta u Vijeću, ali kampanja regionalnih rivala, u kojoj se New Delhiju suprotstavlja Pakistan, Brazilu – Argentina i Meksiko, Njemačkoj – Italija, a stalnom članstvu Japana, protivi se Kina – već dugo liči na “rat svih protiv sviju” (Omni Bellum Contra Omnes – Lat.). To je konstatacija, koju indijski ambasador kategorički odbija, najavljujući da se od ove jeseni – stvari kreću u željenom pravcu. Masood Haider, dugogodišnji dopisnik pakistanskog dnevnika “Zora” (Dawn) iz UN-a u New Yorku, kaže da je Pakistan, na ovim izborima - glasao u korist indijskog članstva u Vijeću sigurnosti, bez obzira što je pored 187 glasova za Indiju, na kraju izbrojan i jedan glas “za Pakistan”. Haider tvrdi, kako je moguće - da je to neko uradio tendenciozno, da bi “zakuhao” sa Indijom. “Ali, ambasador Puri “zna da je Pakistan glasao za indiju”, kaže on. Uostalom, i Indija je muslimanska zemlja: prema podacima CIA-e iz jula 2010, od milijardu i stopedesetisedam miliona stanovnika 13.4 posto su muslimani, a to je preko 150 miliona ljudi. SLOVENIJA NIJE BOSNA Tako je to kad su kalkulacije za ulazak u Vijeće sigurnosti u pitanju, posebno kad su u pitanju dva ili više kandidata za jedno mjesto. Tako će biti i kad Bosni i Hercegovini istekne dvogodišnji mandat u decembru 2011. Za jedno mjesto koje pripada Istočnoevropskoj skupini, od 2012 do 2013 – diplomatska su koplja već počeli ukrštati Slovenija i Mađarska. Sve se odvija i u atmosferi nedoumica, jer “istočna Europa”, je već odavno postala “zapadna”; Mađarska, Slovenija, Rumunija, Bugarska i skoro sve ostale zemlje nekadašnjeg sovjetskog bloka – postale članice Europske unije, ali se države iz tog regiona, i dalje kandiduju za Vijeće sigurnosti – upravo po regionalnom principu: To je nonsense, jer oni su svi sad jedna jedina Europa, a istočna je prestala da postoji poslije rušenja Berlinskog zida, tvrde analitičari. Europske zemlje i njih 27 u EU ionako već imaju dva nestalna i tri stalna mjesta u Vijeću, računajući i Rusiju, dok recimo, duplo više afričkih zemalja, njih 53 nemaju niti jedno stalno mjesto u Vijeću. “Disparitet je očit na štetu siromašnijih”, kažu diplomate. A kada je riječ o “mrtvoj trci” između Budimpešte i Ljubljane, jasno je i zašto nema favorita, “Mađarska i Slovenija nisu Bosna i morat će vrlo marljivo raditi da bi ušli u Vijeće sigurnosti 2012, uostalom kao i mi 2009…”, rekao nam je jedan hrvatski diplomata: “Njima treba istinska izborna baza, koju je ove godine osvojio Portugal, a izgubila Kanada”. Istina ili ne, mnogi su ovog Kolumbovog dana iznova “otkrili Ameriku” u UN-u. “Ništa bez braće muslimana na East Riveru”, kažu neki diplomati.

