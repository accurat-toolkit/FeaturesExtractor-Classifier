Premda svoj porok skriva kao zmija noge, ipak je poznato da je američki predsjednik Barack Obama strastveni pušač. Kao velik ljubitelji duhanskog dima, možda ponekad popuši i kubansku cigaru koja se, međutim, ne može legalno kupiti u američkim trgovinama. Amerika i Kuba, dvije susjedne zemlje, već dugo vremena nemaju normalne diplomatske i gospodarske odnose pa se sva trgovina, koja službeno ne postoji, odvija preko trećih zemalja. Dok Amerikancima nedostaju cigare i možda odličan kubanski rum, Kubancima fali baš svega. Nedavno je i sam Raul Castro intervenirao kako bi se poboljšala opskrba kubanskog tržišta običnim toaletnim papirom. Iako SAD već više od 47 godina drži stroge sankcije prema komunističkoj Kubi, čini se da je “jenkijevsko treniranje strogoće” pri kraju. Podrška svijeta Kao što je nekad komunistička Kuba bila sama, a gotovo cijeli američki kontinent protiv nje, tako je danas SAD sve osamljeniji u svojoj hladnoratovskoj doktrini prema “Castrovu otoku”. Nisu samo Amerikanci sa sjeverne i južne hemisfere protiv sankcija nego je cijeli svijet ustao protiv njih. Tako je UN gotovo jednoglasno pozvao SAD da ukine sankcije. Moglo bi se reći da je riječ o jednom od najtežih poraza SAD-a u UN-u. Čak je 187 država glasovalo za ukidanje sankcija, dok su protiv bili samo SAD, njihov glavni saveznik Izrael te mala pacifička država Palau. Pritisak desnice Američke sankcije prema Kubi uveo je još predsjednik Kennedy 1962. godine, a njegovi nasljednici samo su još više stezali omču oko ionako slabašne kubanske ekonomije. Tomu je dosta kumovala i jaka, neki će reći, ekstremna emigrantska kubanska zajednica na Floridi, koja se uvijek zalagala za politiku čvrste ruke prema Castru. Mnogi su američki predsjednici tijekom kampanje obećavali da će još malo jače Castru zavrnuti ruku. Barack Obama zatekao je poprilično zategnute odnose s Kubom. Želi ih otopliti, ali traži ispunjavanje nekih uvjeta kao što su poštovanje ljudskih prava te omogućavanje višestranačkih izbora. Kao znak dobre volje Obama je dopustio američkim Kubancima da putuju u svoju pradomovinu bez ograničenja te im dopustio da šalju rodbini financijsku pomoć. Obama je pod velikim pritiskom desnice, koja mu prigovara da je popustljiv u vanjskoj politici, posebno prema Kubi. Izvjesno je da će potrajati nadmudrivanje između kapitalističkog diva Amerike i komunističkog patuljka Kube. Braća Castro odrekla bi se svega, samo ne komunizma. Stoga bi se moglo dogoditi da Obama prije prestane pušiti nego što kubanske cigare legalno stignu u Washington.

