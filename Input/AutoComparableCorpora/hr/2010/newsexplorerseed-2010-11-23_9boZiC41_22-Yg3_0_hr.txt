Obrat pape i Katoličke crkve po pitanju upotrebe kondoma "opravdane u nekim slučajevima" zbunjuje vjernike, a ni samom Vatikanu očigledno nije sve najjasnije. Kontroverze će sigurno povećati nakladu knjige Svjetlo svijeta, koja je izašla u utorak, u kojoj papa pojašnjava svoje revolucionarne (?) stavove, ali hoće li ih riješiti i nije toliko sigurno. Naime, vatikanski list L’Osservatore Romano, u kojem je u subotu objavljena ova za Crkvu revolucionarna ideja, navodi da je papa kazao kako je u "pojedinim slučajevima s muškim prostitutkama uporaba kondoma korak naprijed prema odgovornom smanjivanju rizika od infekcije", piše New York Times. Danas se, naime, Vatikan izvlači tvrdeći da je papa odobrio jedino njemačku verziju knjige u kojoj pojašnjava svoje stavove, a da talijanski prijevod ne mora biti točan, pogotovo u dijelu s muškom prostitutkom. Pojedini biskupi su bijesni jer se papa protivi nauku Crkve. I tako je Vatikan odmah nakon objave u L’Osservatoreu Romano kontekstualizirao papine riječi, naglašavajući kako papa ne odustaje od stava Crkve da kontracepcija treba ostati zabranjena ili da je uporaba kondoma opravdana, iako je i vatikanski list upotrijebio frazu Benedikta XVI. da je uporaba kondoma – "opravdana u nekim slučajevima"! Pa se onda oglasio glasnogovornik papinske države, Federico Lombardi, koji je opet kazao da su izjave Benedikta XVI. "besprimjerne" i da takvo što "nikada nije izašlo iz papinskih usta", a onda je kazao da se "ne radi o revolucionarnom obratu". Nedoumice bi trebala riješiti upravo knjiga intervjua s papom koju je napisao njemački novinar Peter Seewald, a u kojoj bi papa trebao pojasniti kako Crkva gleda na kondome, pogotovo one koje upotrebljavaju muške prostitutke, tj. žigola. Ali, hoće li zaista odgovoriti na pitanja kao što su: kako gledati na papine izjave kad su one proturječne, kao i izjave njegovih kolega iz papinske države? Kako slušati samo papu kad su njegovi napuci suprotni učenju Crkve? I što papa zapravo misli? Naime, Afrika se smatra temeljnim razlogom ovog obrata. Mnogi su afrički crkveni dužnosnici apelirali na Vatikan da odobri kondome kao sredstvo borbe protiv AIDS-a, no to Benedikta, primjerice, prije samo godinu dana nije diralo. Prilikom posjeta Crnom kontinentu lani izjavio je da "kondomi mogu pogoršati širenje AIDS-a, koje se može spriječiti samo suzdržavanjem i odgovornošću". Danas ih opravdava, iako u knjizi koja je dobila nezamislivu reklamu u subotu ističe da kondomi "nisu stvarno niti moralno rješenje epidemije AIDS-a" te da rješenje može "ležati jedino u humanizaciji seksualnosti". Teza o muškim prostitutkama koja slijedi nakon toga – "moguće je da u pojedinačnim slučajevima, kada muška prostitutka koristi kondom, to bude prvi korak u smjeru moralizacije i preuzimanja odgovornosti" – dakako, mnogima i dalje nije jasna, kao ni što Crkva i papa uopće žele postići. Je li moguće da se Benedikt XVI. odlučio odmoriti od napisa o pedofiliji, pa je ovako polovično i proturječno olabavio stav Crkve prema drugoj temi zbog koje ju se osuđuje? Ili su te teze nejasne da bi se knjiga bolje prodavala? Vezani članci: Papa u Hrvatsku dolazi 4. i 5. lipnja (17.11.2010.) Papa Benedikt XVI. odlučio istražiti Međugorje (17.03.2010.) Kosor od Pape otišla osnažena za nove izazove (13.03.2010.) Papin posjet mogao bi nas koštati 6 mil. eura (22.03.2010.) Danas.hr 23.11.2010.

