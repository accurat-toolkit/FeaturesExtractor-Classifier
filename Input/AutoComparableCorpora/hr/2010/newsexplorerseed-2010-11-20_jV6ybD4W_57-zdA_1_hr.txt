15/11/2010 Očekuje se kako će jedno od najvrućih pitanja na ovotjednom samitu NATO-a u Lisabonu biti hoće li Turska podržati obrambeni sustav namijenjen zaštiti članica od potencijalnih raketnih napada iz zemalja poput Irana. (Razni izvori - 11/10/10 - 09/11/10) "NATO bi se trebao suzdržati od svakog rješenja koje Tursku sučeljava sa skupinom zemalja definicijom prijetnji i planiranjem … Ne želimo oko nas stvoriti hladnoratovsko područje ili takvo ozračje", rekao je turski ministar vanjskih poslova Ahmet Davutoglu tri tjedna prije samita. [Reuters] Vođe zemalja članica NATO-a susrest će se u Lisabonu na dvodnevnom samitu koji počinje u petak, 19. studenog, kako bi usvojili novu dugoročnu strategiju Saveza i reforme usmjerene na povećanje učinkovitosti. Teme razgovora obuhvaćat će i zajednički plan proturaketne obrane, budućnost Međunarodnih snaga za potporu sigurnosti (ISAF) u Afganistanu, kao i odnose s Rusijom. Novi Strateški koncept, koji će zamijeniti onaj usvojen 1999., definira uloge i odgovornosti Saveza pri suočavanju s vojnim i drugim suvremenim prijetnjama stabilnosti i sigurnosti, kao što su terorizam, cyber-ratovanje, raketni napadi i piratstvo. "Ulažemo u nove mogućnosti, primjerice u obranu od raketnih i cyber-napada", rekao je glavni tajnik NATO-a Anders Fogh Rasmussen približno dva tjedna prije samita. "Unapređujemo naša partnerstva i promičemo učinkovitije korištenje resursa, uključujući i one unutar naših vlastitih struktura NATO-a. Ukratko, pripremamo NATO kako bi bio sposoban izvršavati svoje zadaće u 21. stoljeću." On smatra kako bi Savez, uzevši u obzir mogućnost smanjenja izdvajanja za obranu u nizu ključnih zemalja članica, trebao poduzeti korake u pravcu reforme svojih zapovjednih struktura i agencija, a saveznici bi trebali u većoj mjeri zajednički nabavljati i koristiti opremu koju si kao zasebne članice ne mogu priuštiti. "Savez je i sada isplativ. Zajednički imamo veću sigurnost no što bismo si mogli pojedinačno priuštiti. Ipak, moramo postati još bolji", rekao je prošlog mjeseca Rasmussen. "NATO mora postati učinkovitiji i ostvariti bolji omjer uloženog i dobivenog." Jedno od najproblematičnijih pitanja na dnevnom redu u Lisabonu bit će plan za razvoj proturaketne obrane koja bi štitila sve članice Saveza od potencijalnih prijetnji. Izlažući svoj nacrt prijedloga Strateškog koncepta, Rasmussen je u govoru početkom listopada rekao kako postoji "realna prijetnja" da zemlja članica NATO-a postane metom raketnog napada. "NATO mora postati učinkovitiji i ostvariti bolji omjer uloženog i dobivenog", rekao je glavni tajnik NATO-a Anders Fogh Rasmussen. [Reuters] "Trenutno je više od 30 zemalja u postupku nabave balističke raketne tehnologije. Neke su već u mogućnosti gađati Europu", rekao je bivši danski premijer prilikom događanja upriličenog u Bruxellessu pod pokroviteljstvom američke zaklade German Marshall. "Napominjem kako govorimo o sadašnjosti. Taj će problem s vremenom postajati sve veći." NATO je već razvio sustav koji jamči zaštitu snaga Saveza, a sada ga želi proširiti kako bi obuhvatio teritorij svih zemalja članica - ukupno je riječ o području koje naseljava više od 900 milijuna ljudi. "Postoji tehnologija, testirana i spremna za primjenu, koja može pružiti obranu od raketnog napada", rekao je Rasmussen 8. listopada u Bruxellessu. "Možemo si je priuštiti; cijena proširenja sadašnjeg sustava zaštite naših vojnika kako bi pružio zaštitu svim građanima iznosila bi manje od 200 milijuna eura iz zajedničkih proračuna NATO-a u razdoblju od deset godina, podijeljeno među članicama NATO-a. To je vrlo povoljna cijena za iznimno moćnu obranu." Prethodni je prijedlog SAD-a za proturaketni štit predviđao postavljanje deset presretača raketa u Poljskoj i radarskog sustava u Republici Češkoj do 2012. Međutim, sustav ne bi pokrivao neke od članica NATO-a - Bugarsku, Grčku, Rumunjsku i Tursku. Rusija se odlučno usprotivila planu, smatrajući ga prijetnjom svojem vojnom sustavu obrane, te je plan postao spornim predmetom u odnosima Moskve i Washingtona. Smatrajući suradnju s Rusijom ključnom za sigurnost SAD-a, kao i sigurnost na globalnoj razini, državna uprava predsjednika Baracka Obame u konačnici je prihvatila reduciranje obima plana. Odluku o prihvaćanju novog prijedloga proturaketnog štita za zemlje članice NATO-a moraju odobriti sve članice. Turska je dala do znanja kako neće blokirati donošenje takve odluke u Lisabonu, ali postavlja određene uvjete za pružanje podrške planu, premda još nije jasno hoće li aktivno sudjelovati u predloženom sustavu. Ankara je proteklih godina uporno radila na unapređenju svojih odnosa sa susjednim zemljama te je jasno izrazila svoje protivljenje predstavljanju štita kao obrane od napada iz neke određene zemlje. "Ne smatramo kako postoji prijetnja iz područja uz naše granice, uključujući Iran, Rusiju, Siriju i druge susjedne zemlje", rekao je turski ministar vanjskih poslova Ahmet Davutoglu. "NATO bi se trebao suzdržati od svakog rješenja koje Tursku sučeljava sa skupinom zemalja definicijom prijetnji i planiranjem … Ne želimo oko nas stvoriti hladnoratovsko područje ili takvo ozračje." Turska je članica NATO-a od 1952. i u svibnju je pomogla u postizanju kontroverznog sporazuma o nuklearnoj razmjeni s Iranom. Sljedećeg je mjeseca uz Brazil postala jedna od dvije zemlje koje su u UN-ovom Vijeću sigurnosti glasovale protiv četvrtog kruga sankcija protiv islamske republike zbog njenog nuklearnog programa. Plan proturaketne zaštite trebao bi biti prvi na dnevnom redu samita NATO-a. [Reuters] Ti su potezi na Zapadu rezultirali zabrinutošću kako turska vladajuća Stranka pravde i razvitka, koja ima korijene u političkom Islamu, približava zemlju Istoku. Međutim, u rujnu je turski ministar vanjskih poslova Ahmet Davutoglu ustrajao na tome kako nije u tijeku takvo prestrojavanje, potvrdivši kako članstvo u EU ostaje najveći prioritet njegove zemlje. "Naš proces integracije u EU temeljni je strateški cilj Turske. Nitko ne može kriviti Tursku zbog usporavanja tog procesa", izjavio je za Financial Times. Predsjednik Abdullah Gul i premijer Recep Tayip Erdogan naglasili su jedinstvenu ulogu svoje zemlje kao veze Istoka i Zapada. "Pogledajte, ovo je europski dio Istanbula, s druge je strane azijski dio, a most se nalazi na samoj sredini", rekao je Gul novinarima u lipnju. Napredak u Afganistanu i uspjesi tamošnjih snaga koje predvodi NATO bit će predmetom razgovora tijekom drugog dana samita. Razgovorima će nazočiti afganistanski predsjednik Hamid Karzai, glavni tajnik UN-a Ban Ki-moon, predsjednik Vijeća EU Herman Van Rompuy, predsjednik Europske komisije Jose Manuel Barroso i predsjednik Svjetske banke Robert Zoellick. Slični članci Loading Izjava na web-stranicama Saveza postavljena uoči samita ukazivala je na to kako će u Lisabonu vjerojatno biti objavljen "početak tranzicije u pravcu sigurnosnih snaga pod zapovjedništvom Afganistana početkom 2011.". Nakon sjednice o Afganistanu bit će održan sastanak Vijeća NATO-a i Rusije (NRC) na kojem će sudjelovati ruski predsjednik Dmitry Medvedev. Očekuje se kako će najviše pažnje biti poklonjeno mogućoj suradnji Rusije u planiranom sustavu proturaketne obrane Saveza, kao i o suradnji NATO-a i Rusije u cilju stabilizacije Afganistana, što uključuje pitanja poput tranzita, obuke za suzbijanje narkotika i opskrbe afganistanske vojske helikopterima. "Vrijeme je za novi početak u odnosima NATO-a i Rusije", rekao je Rasmussen nakon konzultacija s Medvedevim i ruskim ministrom vanjskih poslova Sergeyem Lavrovim 3. studenog u Moskvi. "Lisabonski samit Vijeća NATO-a i Rusije mjesto je za novi početak. Uvjeren sam kako će samit postići rezultate koji će pogodovati svakoj od 29 zemalja članica NRC-a, rezultate vezane uz Afganistan, borbu protiv terorizma i širenja oružja za masovno uništenje, a nadam se i vezano uz proturaketnu obranu", rekao je. Ovaj tekst poručio je SETimes.com. Loading Glasovanje Loading Your email has been sent.

