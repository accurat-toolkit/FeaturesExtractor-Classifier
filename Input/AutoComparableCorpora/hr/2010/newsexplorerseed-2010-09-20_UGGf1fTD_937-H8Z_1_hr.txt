U Afganistanu su zatvorena biračka mjesta na drugim izborima u toj zemlji. Parlamentarne izbore obilježile su eksplozije i napadi talibana. U nizu napada na biračka mjesta poginulo je najmanje osam osoba, a više od 20 je ranjeno. Zbog sukoba s talibanima vlasti su bile prisiljene zatvoriti najmanje 153 glasačka mjesta, a talibanski pobunjenici ispalili su nekoliko projektila na samo središte Kabula te na još nekoliko gradova i sela. Podaci o odazivu na izbore proturječni su. Neovisno izborno povjerenstvo izvijestilo je da je na izbore izašlo 40 posto Afganistanaca s pravom glasa, tj. 3,6 od devet milijuna glasača. Taj podatak odstupa od prvotnih IEC-ovih podataka u kojima se kaže da pravo glasovanja ima 12 milijuna Afganistanaca. Po toj bi brojci odaziv bio ispod 30 posto. Zabilježene nepravilnosti na biračkim mjestima Izbori se održavaju pod posebnim povećalom, jer su prošlogodišnji predsjednički obilježeni brojnim prevarama, prenosi Hina. Iz sigurnosnih mjera glasači su umakali prst u neizbrisivu tintu, a izbore prati 270.000 afganistanskih i međunarodnih promatrača. Tri sata nakon početka glasovanja središnje izborno povjerenstvo primilo je i nekoliko prijava o nepravilnostima na biračkim mjestima. Za sigurnost se brine 400.000 stranih i domaćih vojnika, policija i obavještajne službe. Konačni rezultati očekuju se tek 31. listopada. Na izborima se natječe više od 2500 kandidata za 249 mjesta u donjem domu parlamenta (Wolesi Jirga). Za žene je rezervirano 68 mjesta. Predsjednik države Hamid Karzai glasovao je u jednoj školi u Kabulu i pozvao birače da se, unatoč kampanji zastrašivanja, odazovu izborima. Talibani oteli kandidata za parlament Bijela kuća ozbiljno je zabrinuta za sigurnost u mnogim dijelovima Afganistana nakon vala otmica uoči parlamentarnih izbora. Naime, talibani su jučer oteli jednog kandidata za parlament, a smatra ih se odgovornima i za otmicu 18 izbornih djelatnika. Talibani su brutalni režim koji želi činiti štetu narodu Afganistana svakog dana, rekao je glasnogovornik Bijele kuće Robert Gibbs te dodao kako je to razlog zašto ljudi u Afganistanu ne žele njihov povratak na vlast. Glavni tajnik NATO-a Anders Fogh Rasmussen čestitao je afganistanskim glasačima što su izišli na izbore usprkos napadima talibana.

