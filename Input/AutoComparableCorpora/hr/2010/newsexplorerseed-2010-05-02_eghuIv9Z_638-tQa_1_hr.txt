Australija je postala prva zemlja u kojoj proizvođači cigareta na kutijama svojih proizvoda više neće moći isticati svoj logo i brand. Standardizirane kutije bit će od bijeloga kartona, a na njima će masnim slovima biti otisnuta upozorenja o štetnosti pušenja za zdravlje. Ime cigareta i proizvođača bit će otisnuti sitnijim slovima. Prijedlog novoga zakona o duhanskim proizvodima razbjesnio je proizvođače, no australski premijer Kevin Rudd kazao je da je vladi upravo to i bio cilj zato što cigarete ubijaju ljude i nisu nikakav "cool" proizvod koji treba izgledati atraktivno. Ova odredba zakona na snagu stupa 2012. godine. Uz to, novi zakon predviđa i 25-postotno povećanje poreza na cigarete pa je od sutra ujutro kutija od 30 cigareta u prosjeku dva australska dolara (oko 9 kuna) skuplja nego danas. Novac namaknut ovim porezom ide izravno u proračun za zdravstvo. Rudd je također kazao kako njegova vlada planira oštru kampanju kako bi suzbila reklamiranje cigareta na internetu. U žestoku kampanju protiv pušenja vlada kani uložiti 28,7 milijuna dolara. Australski proizvođač cigareta Imperial Tobacco Australia planira sudskim putem oboriti zakon i to argumentom da brendiranje proizvoda ima komercijalnu vrijednost i da će im prazne kutije s upozorenjima donijeti samo pad profita zato što ljudi više neće razlikovati njihove proizvode od proizvoda drugih proizvođača. Stručnjaci za intelektualno vlasništvo tvrde da će proizvođači dobiti sporove i da će to državu stajati više od tri milijarde dolara u odštetama. Premijer Rudd im poručuje da će zakon biti napisan vrlo precizno i da te tri milijarde i nisu prevelika suma u odnosu na 31 milijardu dolara, koliko se godišnje troši na liječenje bolesti koje su izravna posljedica pušenja. Također je kazao kako od posljedica pušenja svake godine umre 15 tisuća Australaca.

