U Anconi je održan skup ministara vanjskih poslova zemalja Jadransko-jonske inicijative. Pod predsjedanjem talijanskog ministra Franca Fratinija analiziran je napredak koji je osam zemalja članica postiglo u proteklih deset godina. A da skup ne prođe samo u protokolarno-diplomatskom tonu, pobrinuo se srbijanski ministar vanjskih poslova Vuk Jeremić. Govoreći o napretku odnosa s Hrvatskom Jeremić je pohvalio napore predsjednika Ive Josipovića na zbližavanju Zagreba i Beograda, no i okrivljavio, kako je rekao, hrvatsku politiku pod Tuđmanom za stradanje ljudi i podjelu BiH. Jeremić je govorio o tome da su odnosi Srbije i Hrvatske počeli popravljati i zatim kazao da je Srbija također ohrabrena što je u parlamentu BiH izrazio duboko žaljenje zbog toga što je politika koju je vodila Hrvatska pod Tuđmanom ondje izazvala ljudske patnje i podjele. Hrvatski ministar Gordan Jandroković smatra da je to neprimjeren govor i potpuno izvan konteksta skupa. Ministarstvo vanjskih poslova i europskih integracija (MVPEI) ocijenilo je da je Jeremić u svome je govoru zloupotrijebio izjavu žaljenja koju je za posjeta Bosni i Hercegovini dao hrvatski predsjednik. Srbijanska politika na ovaj način zloupotrebljava izjavu žaljenja koju je predsjednik Ivo Josipović dao tijekom boravka u Bosni i Hercegovini. Takva strategija nije neočekivana za MVPEI i znat ćemo na nju odgovoriti, rekao je za Hinu glasnogovornik MVPEI-ja Mario Dragun. Dodao je da su svi govornici bili okrenuti budućnosti, zajedničkoj suradnji i integraciji u Europsku uniju osim srbijanskog ministra vanjskih poslova koji je uglavnom govorio o prošlosti i temama kojima na ovakvim skupovima nije bilo mjesta. Jeremić se osvrnuo i na ponovno pokretanje pregovora o granici nakon sedmogodišnjeg zastoja, naglasivši da je riječ o važnom početku. Sljedeći krug razgovora održat će se za mjesec dana, a obje su strane potvrdile svoju predanost da se postigne napredak u rješavanju tog pitanja, rekao je Jeremić. Odluka o osnivanju Jadransko-jonske makroregije, koja obuhvaća zemlje članice Europske unije, kandidatkinju Hrvatsku i one koje će to tek postati, po uzoru na suradnju baltičkih zemalja, najvažnija je politička odluka Jadransko-jonske inicijative, osnovane prije točno 10 godina u Anconi. Na sastanku je usvojena i Deklaracija o potpori strategiji EU-a za jadransko-jonsku regiju.

