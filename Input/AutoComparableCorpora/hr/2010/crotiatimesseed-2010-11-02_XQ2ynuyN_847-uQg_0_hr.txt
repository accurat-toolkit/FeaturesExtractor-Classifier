Autor: Slavica Lukić Objavljeno: 01.11.2010 Raspoloženje nacije dijametralno je suprotno od onoga na početku mandata ove HDZ-ove Vlade ZAGREB - Čak 61,5 posto građana ocjenjuje da je sadašnja situacija u Hrvatskoj vrlo loša. Prije tri godine, na početku mandata HDZ-ove Vlade, u prosincu 2007. samo je 11,8 posto dijelilo taj stav. Broj izrazito nezadovoljnih prilikama u Hrvatskoj u zadnje je tri godine porastao 5,5 puta ili čak 49,7 posto. Pokazalo je to telefonsko istraživanje agencije Mediana Fides provedeno od 26. do 30. listopada na uzorku od 743 ispitanika. VEZANE VIJESTI Vijesti Nevidljivi ministri Dodaju li se onima koji ocjenjuju da je sadašnja situacija u Hrvatskoj vrlo loša i oni koji je smatraju uglavnom lošom, broj nezadovoljnih prilikama u zemlji penje se na vrtoglavih 90,9 posto ispitanih. U skladu s time istopio se postotak onih koji smatraju da je današnja situacija u Hrvatskoj uglavnom ili izrazito dobra, pa ih je samo 8,5 posto, dok ih je prije tri godine bilo šeterostruko više - 48,5 posto. Najpopularniji među 16 ministara u Kosoričinoj Vladi je Tomislav Karamarko, jedini nestranački ministar, a najnepopularniji - ministar financija Ivan Šuker. No, čak ni Karamarko na ljestvici od jedan do pet nije dosegnuo ni solidnu trojku, nego skromnu ocjenu 2,8. Iako nezadovoljni ekonomskim i socijalnim prilikama u državi, građani ipak ministru unutarnijh poslova honoriraju dugoiščekivani obračun s korupcijom. Na drugom i trećem mjestu na rang-listi popularnosti prilično su nevidljivi ministar turizma HSS-ovac Damir Bajs i ministar kulture Božo Biškupić. I dok se Bajsova visoka pozicija može objasniti optimističnim fizičkim pokazateljima turističke sezone, Biškupićeva pozicija objašnjiva je samo činjenicom da mu ime dosad nije bilo spominjano u kontekstu korupcijskih afera iz razdoblja Sanaderove Vlade. Slijedi niz ministara koje se može svrstati u srednje rangiranu kategoriju. Bljedoliki Jandroković Predvodi ih bljedoliki ministar vanjskih poslova Gordan Jandroković kojem ispitanici daju srednju ocjenu 2,47, a taj niz od devet ministara završava Petar Čobanković s ocjenom 2,19. Zanimljivo je da je u toj skupini i ministar gospodarstva Đuro Popijač, čija bi ocjena morala odskakati bilo u pozitivnom, bilo u negativnom smislu s obzirom da je na čelu resora najvažnijeg za izvlačenje zemlje iz krize. Popijačeva pozicija u samoj sredini, gdje je stiješnjen između Branka Vukelića i Davorina Mlakara, jasan je znak da se nije nametnuo kao figura od posebne važnosti. Titulu najnepopularnijeg ministra Šuker je ponajprije zavrijedio učestalim objavama o novim milijunskim zaduženjima. Postao je simbol rastrošne države i oličenje straha od dužničkog ropstva i financijskog sloma države. Njegov pretjerano samouvjeren, ponekad i bahat stil koji je u nesrazmjeru s pesimističnim stanjem državne blagajne građane dodatno iritira. Ovo je prvo istraživanje u kojem se dugovječna tehnokratkinja u HDZ-ovoj vlasti Marina Matulović-Dropulić našla u klubu najnepopularnijih, jer je u ranijima redovito smještana u gornju polovicu rang-liste. Javno priznanje Javno priznanje da je bila upoznata s detaljima izmjene dioničkog ugovora Ine s MOL-om, kao i učestale prozivke civilnih udruga koje je prokazuju kao moćnu zaštitnicu građevinskog lobija pridonijeli su njezinoj izrazito negativnoj javnoj percepciji. Milanović ispred Kosor za 4,8% Zanimljivo je da gotovo trećina ispitanika, 29,4 posto, smatra da ni jedno od dvoje vodećih političara, Jadranka Kosor i Zoran Milanović, nije sposobno voditi zemlju u sadašnjim okolnostima. Skromna prednost od 4,8 posto koju su mu ispitanici dali nad Jadrankom Kosor pokazatelj je nad kojim bi se ambiciozni predsjednik SDP-a Milanović morao dobrano zamisliti, pogotovo ako ima u vidu da je prednost SDP-a nad HDZ-om prema posljednjim istraživanjima bitno uvjerljivija od 4,8 posto. Kad je od ispitanika zatraženo da sami navedu ime političara za kojeg procjenjuju da je u ovim okolnostima najsposobniji povesti zemlju, ime Zorana Milanovića navelo je njih 16,6 posto, Jadranke Kosor 13,3 posto, 12,6 posto navelo je ime Ive Josipovića, dok ih 10,5 posto smatra da bi kao lider bio najbolji guverner HNB-a Željko Rohatinski. Međutim, i kod pitanja otvorenog tipa 30 posto ispitanika nije navelo ni jedno ime za koje smatra da je sposobno voditi zemlju, što potvrđuje zaključak da gotovo trećina ispitanih među sadašnjim političarima ne vidi lidera doraslog krizi. Broj preporuka: 51 Objavi na Facebooku Više o... FACEBOOK KOMENTARI

