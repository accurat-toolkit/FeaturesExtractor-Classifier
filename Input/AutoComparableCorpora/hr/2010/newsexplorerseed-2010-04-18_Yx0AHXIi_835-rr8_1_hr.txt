Oko 130 putnka koji su jutros Ryanairovim letom trebali iz Pule poletjeti prema Londonu neplanirano su ostali prizemljeni. Razlog je erupcija vulkana na Islandu zbog koje je golemi oblak prašine otežao ili onemogućio avionske letove prema sjevernom dijelu Europe. Kako su nam objasnili u Zračnoj luci Pula, opasnost ne prijeti samo od slabe vidljivosti, nego i od sitnih čestica prašine koje mogu ući u avionske motore i ugasiti ih. Putnici su razvoj događaja primili stoički, premda je mnogima od njih odgađanje letova na neodređeno vrijeme nepovratno poremetilo planove. - Došli smo iz Kutine kako bismo uhvatili let za London i otišli na koncert Olivera Dragojevića. Rezervirali smo i hotel za pet dana. Taj smo novac vjerojatno izgubili, a nadamo se barem povratu novca za kartu, rekli su nam Silvija Srbotnjak i Tomislav Kantolić. U gotovo identičnoj situaciji par je iz Beograda koji je također namjeravao putovati na Oliverov koncert. Glazbenik Petar Ćurić trebao je sutra ujutro biti na vlastitoj magistarskoj promociji. - Već smo bili spremni za polijetanje kad je pilot obavijestio da zbog erupcije na Islandu moramo ostati prizemljeni. Glas je bio vrlo smiješan pa smo pomislili da je riječ o šali. Ipak neću tražiti povrat novca za kartu, nego ću je zamijeniti za neki od budućih letova kako bih barem mogao primiti diplomu, rekao je udaraljkaš Ćurić. U blizini je bila i skupina britanskih turista koji su se sutra trebali javiti na posao, pa su čekanje na povrat novca za karte kratili dogovorom s poslodavcima. Svi putnici morat će se u očekivanju budućeg polaska sami pobrinuti za smještaj. Pepeo blokirao zračni promet nad sjevernom Europom Zbog velikog oblaka pepela koji se diže iznad Islanda nakon erupcije tamošnjeg vulkana zaustavljen je sav zračni promet nad sjevernom Europom. Gusti crni dim i pepeo počeli su se dizati u zrak u srijedu, nakon što je burno proključao vulkan pod islandskim glečerom. - Vulkanski pepeo značajna je prijetnja zrakoplovima - priopćeno je iz britanske Nacionalne zračne kontrole. U Engleskoj su zatvorene tri najveće londonske zračne luke, a tako je na cijelom Otoku i uopće na sjeveru Europe.

