Neuobičajena razina zračenja utvrđena je u blizini granice Južne i Sjeverne Koreje nakon što je Sjeverna Koreja prošli mjesec ustvrdila da je ostvarila važan napredak u razvoju svoje nuklearne tehnologije, reklo je u ponedjeljak južnokorejsko ministarstvo znanosti. Ministarstvo je reklo da nije uspjelo utvrditi uzrok radijacije ali je isključilo da dolazi od mogućeg podzemnog nuklearnog testa Sjeverne Koreje. Kao obrazloženje navodi da nema podataka o snažnom potresu koji mora slijediti nakon atomske eksplozije. Sjeverna Koreja je 12. svibnja izjavila da su njeni znanstvenici uspjeli postići reakciju nuklearne fuzije što je tehnologija potrebna za proizvodnju hidrogenske bombe. Južnokorejski stručnjaci, međutim, sumnjaju da je Pjongjang uspio ostvariti takav napredak. Utvrđeno je, međutim, 15. svibnja da su koncentracije ksenona, plina koji se oslobađa nakon nuklearne eksplozije ili uslijed curenja iz nuklearne elektrane, na južnokorejskoj strani granice sa Sjeverom osam puta više od normalnih, po južnokorejskom ministarstvu. >> Sjeverna Koreja tvrdi da je spremna za rat >> Sjeverna Koreja testirala novu raketu Ministarstvo nije spominjalo bilo kakvu opasnost za zdravlje. Ranije u ponedjeljak je južnokorejski list Chosun Ilbo, navodeći neuobičajenu radioaktivnost, izvijestio da je Sjeverna Koreja možda izvršila nuklearni test manjeg opsega pozivajući se na ocjenu stručnjaka za atomsku energiju kojeg nije imenovao. (hina/metro-portal)

