Na svojem prvom sastanku predsjednik Republike Hrvatske Ivo Josipović i njegov srbijanski kolega Boris Tadić otvorili su prostor dogovoru dviju država o postizanju i izvansudskih nagodbi u slučaju tužbi za genocid podignutih pred Međunarodnim sudom pravde u Haagu. − Tužba nije sama po sebi svrha. Ako se nađe mogućnost za postizanje izvansudske nagodbe oko pitanja koja su predmet tužbe, onda ta tužba ne bi imala smisla. To je pitanje dogovora, dobre volje i akcije obiju vlada – ustvrdio je u Opatiji hrvatski predsjednik Josipović nakon sastanka s Tadićem. − Bilo bi dobro da se ovo pitanje pretjerano ne internacionalizira, nego da se riješi izvansudskom nagodbom – složio se Tadić, istaknuvši da to ne znači da treba odustati od sudskih procesa protiv pojedinaca koji su počinili ratne zločine. Hrvatska i Srbija ne smiju biti taoci zločina koje su počinili pripadnici naših naroda – poručio je Tadić. On je pozvao srbijanske turiste da dođu u Hrvatsku, ali i Hrvate da posjete Beograd i tamošnje glazbene festivale. − Ja sam prvi srpski turist koji je došao u hrvatsko primorje ove godine – našalio se Tadić, koji je ovaj susret dvojice predsjednika nazvao novim početkom u hrvatsko-srpskim odnosima. Bez podjele BiH On je izrazio nadu da će i Hrvatska i Srbija uskoro postati članice Europske unije. − Bilo bi dobro da čitava regija uđe u EU. Ako Hrvatska uđe u Europsku uniju, a Srbija ne, to ne bi bilo dobro ni za Hrvatsku ni za Srbiju. To bi bilo štetno za obje zemlje – istaknuo je Tadić. Dvojica predsjednika složila su se i da ne smije biti nikakve podjele Bosne i Hercegovine. − Nitko ne može dovoditi u pitanje Daytonski sporazum i entitete koji postoje u BiH – poručio je Tadić komentirajući izjavu predsjednika Republike Srpske Milorada Dodika koji je nedavno ustvrdio da je u BiH došlo vrijeme za mirno razdruživanje. Josipović i Tadić na kraju svojeg obraćanja novinarima u Opatiji našalili su se da je nakon njihova susreta ostalo još jedno otvoreno pitanje o kojemu se nisu uspjeli suglasiti: tko će pobijediti u Davis Cup susretu Hrvatska – Srbija koji će se održati u Splitu. − Mislim da će to pitanje riješiti Novak Đoković – kazao je Tadić. − Mislim da bi bolji arbitar bio Ivan Ljubičić – uzvratio je Josipović. ‘Tajna operacija’ i za Bruxelles Susret hrvatskog i srbijanskog predsjednika u Opatiji do posljednjeg je trenutka ostao nepoznanica za srbijanske novinare, pa se u Opatiji nije nalazio ni jedan predstavnik tamošnjih medija. Sastanak je inače organiziran u najvećoj tajnosti, a točno vrijeme i mjesto susreta dvojice predsjednika sve do srijede ujutro ostalo je nepoznato i diplomatima u Bruxellesu. Na brodu HRM-a Na brodu Hrvatske ratne mornarice “Čista Velika” bile su istaknute dvije zastave: jedna Ureda predsjednika Republike Hrvatske, koja se nalazila na pramcu broda, te druga hrvatska zastava koja se nalazila na krmi. Činjenicom da je prigodom susreta Josipovića i Tadića bila istaknuta hrvatska zastava bio je posebno zadovoljan HDZ-ovac Andrija Hebrang, koji je nakon Josipovićeve inauguracije prigovarao novom hrvatskom predsjedniku da nije istaknuo hrvatsku zastavu. Riblji meni Nakon desetominutne šetnje Opatijom, dva su se predsjednika počastila ručkom u restoranu “Bevanda”, smještenom tik do mora. Na meniju su bili riblji specijaliteti, pila su se hrvatska vina, a za desert je, kako doznajemo, poslužen sladoled. Tadić: Kako ste, devojke Kad dođeš na more, moraš da vidiš kako izgleda izbliza – prve su riječi koje je srbijanski predsjednik Boris Tadić izgovorio nakon što se iskrcao na osunčanu opatijsku rivu. Tadić je s Josipovićem prošetao poznatim parkom Angiolina, gdje su susreli tri srednjoškolke. − Kako ste, devojke, ja sam Boris – dobacio im je Tadić, te se s djevojkama i rukovao.

