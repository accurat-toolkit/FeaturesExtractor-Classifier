Doduše, Polančec je pri tome neopravdano suzio listu političkih sumnjivaca ako se već govori o zapovjednoj odgovornosti, jer za tu su odluku glasali svi tadašnji članovi Vlade, a ne samo uži kolegij. Osim toga, u Upravnom su odboru Hrvatskog fonda za privatizaciju, koji je Vladi preporučio da prihvati ponudu Adriala, uz Polančeca, kao predsjednika Odbora, sjedili još i Ivan Šuker, Petar Čobanković i Božidar Kalmeta kao članovi tog odbora. Novinari su podatak o tome da je Jadranka Kosor potpisala tu Vladinu odluku pronašli u arhivima Hrvatskog fonda za privatizaciju, jer javnost i novinari obično ne dobivaju na uvid potpisane odluke iz Vlade, nego samo prijedloge odluka koje Vlada donosi. Naravno, ovdje je riječ samo o političkoj, a ne kaznenoj odgovornosti, no čini se da Ante Nobilo, odvjetnik Damira Polančeca, igra upravo na kartu da je čitava Vlada znala za poslove s HEP-om zbog toga što smatra da USKOK nema izravne dokaze koji upućuju na to da je bivši potpredsjednik Vlade imao materijalne koristi ili nečasne motive u forsiranju da se TLM proda Adrialu. Jer, ako USKOK nema drugih dokaza osim političke zapovjedne odgovornosti Damira Polančeca, onda su manje-više jednako krivi svi članovi Vlade, poglavito bivši premijer i osoba koja je potpisala tu odluku, a to je Jadranka Kosor. To bi posljedično značilo da su HDZ, Vlada i premijerka Jadranka Kosor u borbi protiv korupcije konačno uhvatili – vlastiti rep. − Prema mojim saznanjima, ugovor o prodaji jeftine struje TLM-u bio je strateški i politički dokument radi očuvanja aluminijske industrije u ovom bazenu i nitko nije imao ništa protiv toga, a ova haranga, kako to neki nazivaju, nanijela je štetu i Konzorciju i TLM-u − komentirao je na Županijskoj skupštini slučaj “HEP − TLM − Aluminij Mostar” šibensko-kninski župan Goran Pauk. − Ako je u tome bilo ičega kriminalnog, neka se time bave DORH i USKOK, ma koliko to smetalo Šibeniku, TLM-u ili Konzorciju − dodao je Pauk. Prema njegovu uvjerenju, sve se radilo u dobroj vjeri, kako bi se jedna strateška industrijska grana nakon ratnog stradavanja stavila na noge. A to koliko su ugovori iz 2007. godine o prodaji struje adekvatni sadašnjem vremenu i kretanjima na tržištu, to je, veli Pauk, stvar usuglašavanja ugovornih strana, koje to ovih dana i čine. Iz Konzorcija dolaze odlučni demantiji teza o prenamjeni TLM-ova zemljišta na kojemu, navodno, novi vlasnici kane graditi hotele i apartmane te enormno se obogatiti. − To su doista drske laži i obmane javnosti. Tvornica se prostire na 650-700 tisuća četvornih metara. Od toga u funkciji aluminijske industrije ostaje 500 tisuća, a preostalo zemljište, na kojemu je prije bila šibenska Elektroliza, upravo se razgrađuje, što će Konzorcij stajati oko 40-50 milijuna. Taj dio stare Elektrolize koji ostaje izvan proizvodnog sustava Konzorcij je nudio Gradu Šibeniku besplatno, za određene društvene namjene: za izgradnju nove bolnice, nogometnog stadiona ili neki drugi sadržaj − govore u Konzorciju. Kad bi im cilj bio demontiranje cijele tvornice, napominju, to bi značilo i otpuštanje 1200 radnika kojima treba isplatiti otpremnine, što bi vlasnika stajalo barem 200 milijuna kuna. − Tko bi uzimao tako opterećeno zemljište ako nedaleko od njega možete kupiti slobodne parcele i graditi neusporedivo jeftinije − govore nam izvori iz Konzorcija.

