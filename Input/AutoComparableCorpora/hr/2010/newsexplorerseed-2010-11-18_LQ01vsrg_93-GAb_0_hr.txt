Iako se kraj rata u Afganistanu ne nazire, politički vođe 28 zemalja članica NATO-saveza će krajem tjedna u Lisabonu razmotriti planove o postupnom povlačenju svojih snaga, a da se to ne protumači kao strateški poraz, objavile su agencije. Na sastanku na vrhu u petak i subotu čelnici NATO-saveza poduprijet će strategiju da se iduće godine odgovornost za sigurnost u Afganistanu počne prepuštati afganistanskim vojnim i policijskim snagama, koje bi potpuni nadzor trebale preuzeti do kraja 2014. Plan ovisi o tome hoće li afganistanske snage doći do razine na kojoj bi se mogle oduprijeti talibanskim pobunjenicima koji se održavaju unatoč sad već gotovo desetogodišnjem ratu. Afganistanske vlasti općenito se smatraju previše korumpiranima, nestabilnima i nesposobnima za samostalno djelovanje, a nastojanja da se poveća broj afganistanskih snaga otežavaju mnogobrojni slučajevi bijega iz vojske. Zbog svega toga, saveznici, suočeni s protivljenjem ratu u Afganistanu u svojim zemljama i sve manjim novcem koji se za to odobrava, žele što prije otići iz te zemlje. Svi žele otići... "Svi mi želimo otići odavde", rekao je neimenovani dužnosnik NATO-saveza i dodao: "Nitko ne želi biti ovdje, svi žele otići." No, čelnici NATO-saveza naglašavaju kako se neće žuriti s odlaskom i kako nema planova da se njihova bojna misija potpuno prekine 2014. godine. "Ne možemo se samo pokupiti i otići", rekao je taj dužnosnik. "Moramo osigurati da oni nakon nas imaju neke izglede za uspjeh, da postoje razumni izgledi da će strukture uspjeti preživjeti", dodao je. Afganistanski predsjednik Hamid Karzai nedavno je rekao kako želi Sjedinjene Države smanje vidljivost svoje nazočnosti u Afganistanu, a glavni tajnik NATO-a Aners Fogh Rasmussen je istaknuo da se ne može složiti sa svime što je afganistanski čelnik rekao. "Pozorno sam pročitao što je rekao predsjednik Karzai i njegovi komentari su sukladni s općom orijentacijom NATO-a, dakle za prijelazno razdoblje tijekom kojeg bi Afganistanci sve više i više preuzimali zapovjedništvo nad vojnim operacijama, a strane snage sve bi više imale potpornu ulogu", rekao je Rasmussen. "Naravno, ne mogu reći da se slažem sa svim što je predsjednik Karzai rekao o svim tim pitanjima, ali moramo prihvatiti činjenicu da je on izabrani predsjednik zemlje i da može izraziti svoje poglede i želje", rekao je glavni tajnik NATO-a. Afganistan nije spreman Analitičar Afganistanskog centra za istraživanja i političke znanosti Harun Mie rekao je kako razgovori o povlačenju stranih vojnika samo ohrabruju pobunjenike i da se i opasnost povećava. "Nažalost, Afganistan još nije spreman. Ako SAD i drugi saveznici počnu povlačiti svoje vojnike, talibani će se sigurno vratiti", rekao je Mir. "Afganistanska vojska neće biti kadra preuzeti nadzor tako brzo. Pitanje je hoće li u tom slučaju povlačenje vojnika biti odgođeno ili će teći postupno, tako da se ne dopusti pogoršanje stanja, ili će pritisak od kuće biti toliki da se povučemo i riskiramo vojni neuspjeh u Afganistanu", rekao je analitičar korporacije RAND-a Brian Jenkins.(hina/metro-portal)

