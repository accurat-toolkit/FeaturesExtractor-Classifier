Erupcija vulkana na Islandu prouzrokovala je obustavljanje vazdušnog saobraćaja u Evropi. Nakon dvovekovnog mirovanja islandski vulkan Ejafjadlajoekudl (Eyjafjallajökull) počeo je da izbacuje lavu i pepeo u sredu 14. aprila, zbog čega je otkazano više od 17.000 letova širom kontinenta. Iz bezbednosnih razloga prvo su zatvoreni aerodromi u severnoj Evropi, a delimično ili potpuno zatvaranje vazdušnog prostora za saobraćaj naloženo je od četvrtka u većini evropskih država - od Velike Britanije, Francuske, Nemačke, Poljske do Srbije, čiju teritoriju je oblak dosegao u subotu popodne. Stotine hiljada putnika su „zatočeni“ na aerodromima, a državnici širom sveta otkazuju dolazak na nedeljnu sahranu poljskog predsednika Leha Kačinjskog. Ovaj prirodni fenomen možda ne bi izazvao toliku pažnju i zabrinutost u doba pre braće Rajt. Međutim, evropska organizacija za bezbednost vazdušnog saobraćaja Eurokontrol saopštila je da je reč o „prekidu avio-saobraćaja najvećem ikada u Evropi“, dok su stručnjaci za vulkane upozorili da bi pepeo mogao da stvara poteškoće u aviosaobraćaju i narednih meseci. Kinesku provinciju Ćinghaj istog dana je pogodio snažan zemljotres, u kojem je više od 1.100 ljudi poginulo, dok je preko 10.000 povređeno. U najmnogoljudnijoj zemlji sveta i dalje su sveža sećanja na katastrofalno rasedanje tla u pokrajini Sečuan, u kojem je 2008. godine živote izgubilo čak 80.000 ljudi. Američki predsednik Barak Obama ugostio je Samit o nuklearnoj bezbednosti 12. i 13. aprila u Vašingtonu. Razgovori između lidera 47 država nisu doneli odgovore na ključna bezbednosna pitanja – nuklearne programe Irana i Severne Koreje (koji nisu bili na dnevnom redu). Ipak, kineski predsednik Hu Đintao posle razgovora sa Obamom sada izgleda nešto spremniji da sarađuje na novom režimu sankcija za Iran. Na samitu je postignut dogovor o obezbeđivanju postojećih zaliha nuklearnih materijala koji su dovoljni za izradu 100.000 atomskih bombi, uz „kućne poklone“ u vidu smanjenja zaliha nuklearnog goriva ili spremnosti pojedinih država da pojačaju saradnju sa međunarodnom atomskom agencijom. U svakom slučaju, u smiraj nedelje „nuklearne diplomatije“ načinjen je još jedan korak u izgradnji konsenzusa za neširenje nuklearnog oružja. U Brazilu je održan drugi samit BRIK-a 15. aprila. Lideri Brazila, Rusije, Indije i Kine, koje čine kvartet najmoćnijih država u razvoju, razgovarali su o reformi međunarodnih finansijskih institucija, naročito „zastarelih“ glasačkih prava u MMF i Svetskoj banci, kao i međunarodnoj bezbednosti. Kvartet je prošle godine izneo zahtev za „multipolarnim svetom“, i traže da njihova rastuća moć bude priznata na adekvatan način. Grčkoj su lideri evro-zone 11. aprila odobrili trogodišnji zajam od 30 milijardi evra, radi prevazilaženja teške krize i budžetskog deficita od 12,5 posto BDP. S druge strane, Portugaliji je odobren četvorogodišnji program mera stabilizacije i štednje, i potrebno je da vlada u Lisabonu smanji deficit sa sadašnjih 9,3 procenta BDP na propisanih tri procenta. Trgovina u evrozoni se stabilizuje, budući da je u februaru zabeležen višak u razmeni od 2,6 milijardi evra. Zahuktava se predizborna kampanja u Velikoj Britaniji. U petak 16. aprila održano je televizijsko suočavanje trojice lidera vodećih britanskih stranaka. Ovogodišnji parlamentarni izbori neće biti samo dvoboj između konzervativaca i laburista, budući da su „večito treći“ liberal-demokrati izgleda jači nego ikada. Njihov vođa Nik Kleg je pobrao dosta simpatija u petak uveče, pa mu istraživanje javnog mnenjea YouGov sada daje dva procenta više od laburiste Gordona Brauna koji je pao na 28 procenata! Konzervativca Dejvida Kamerona sada podržava 35 procenata birača. Kuba je dozvolila tržišni princip u radu berbernica i salona lepote posle više od 40 godina. Biće ukinute državne radnje u ovim delatnostima, a umesto državne plate od 20 dolara preduzetnici će moći da formiraju cene usluga uz obavezu plaćanja poreza. Znači li to najavu reformi i postupno uvođenje tržišta pod Raulom Kastrom? Nafta je na svetskom tržištu dostigla cenu od 87 dolara za barel, najviše u poslednjih 18 meseci. Međunarodna agencija za energiju upozorila je da bi dalji rast cena nafte mogao da uspori privredni oporavak. Istovremeno, berzanski indeks Dow Jones „prešišao“ je 11.000 poena, a Kina je ostvarila privredni rast od 11,9 procenata u odnosu na isti period lane. Istovremeno, u Pekingu su registrovali i trgovinski deficit na mesečnom nivou prvi put za šest godina (što se tumači kao posledica viših cena potrošnih dobara).

