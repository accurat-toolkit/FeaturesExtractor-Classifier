Naoto Kan postat će novi japanski premijer nakon što ga je u petak vladajuća Demokratska stranka Japana (DPJ) izabrala za svoga novog čelnika, prenose agencije. Kan (63) je bio zamjenik premijera i ministar finansija u vladi nepopularnog premijera Yukija Hatoyame, koji je u srijedu, nakon nepunih devet mjeseci na vlasti, podnio ostavku jer nije ispunio obećanje da će preseliti američku vojnu bazu na Okinawi. Izbor Kana na mjesto čelnika DPJ-a ključan je u procesu njegova imenovanja za premijera budući da vladajuća stranka ima većinu u donjem domu japanskog parlamenta koji bira premijera, prenosi agencija dpa. Kan će postati peti japanski premijer u posljednje tri godine. Glavni izazovi njegove vlade bit će borba s velikim javnim dugom i poticanje ekonomskog rasta, kao i jačanje odnosa s najjačim sigurnosnim saveznikom SAD-om, te velikom susjednom silom u usponu Kinom. "Želim da ovi izbori za čelnika budu nov početak kako bismo stvorili snažan Japan i u tome želim preuzeti vodstvo", rekao je Kan svojim stranačkim pristalicama uoči glasanja na kojem je premoćno pobijedio svog jedinog protukandidata, slabo poznatog 50-godišnjeg advokata Shinjija Tarutoka, prenosi Reuters. (FENA) Dodaj ovaj clanak u svoju omiljenu onlajn zajednicu

