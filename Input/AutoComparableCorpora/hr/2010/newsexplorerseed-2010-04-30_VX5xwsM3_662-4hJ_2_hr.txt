Tariq Ali, britansko-pakistanski pisac i intelektualac čiji je nastup najavljen na Subversive Film Festivalu u Zagrebu, nedavno je u Profilu objavio knjigu “Sukob fundamentalizama − Križarski ratovi, džihad i suvremenost”. Predgovor hrvatskom izdanju napisao je Pavle Kalinić, a s engleskog je djelo prevela Sena Kulenović i to je njegova prva knjiga prevedena i na hrvatski. U njoj Tariq Ali nastoji sagledati događaje nakon 11. rujna unutar nešto šire povijesne perspektive. Pritom daje vrlo zanimljiv opis nastanka i razvoja islama, sa svim njegovim doktrinama, pa tako i pojavom fundamentalizma, od proroka Muhameda, križarskih ratova, Osmanskog Carstva, sve do modernih vremena obilježenih političkim prevratima i kolonijalnom vladavinom zapadnih zemalja. Njegova je analiza islamskog i zapadnjačkog fundamentalizma lucidna, učena, na trenutke i “bolno iskrena”. Prema Aliju, “vidljivo nasilje”, koje je eskaliralo nakon 11. rujna 2001., odgovor je na “nevidljivo nasilje” koje se godinama sa Zapada nametalo zemljama poput Afganistana, Pakistana, Iraka, Saudijske Arabije, Egipta i Palestine te Čečenije. Još šezdesetih godina dobio je stalni azil u Velikoj Britaniji i na Oxfordu završio studije politologije, filozofije i ekonomije. Za vrijeme studija skrenuo je na sebe pozornost javnosti, prije svega kao oštar protivnik rata u Vijetnamu, ali i kao jedan od istaknutijih članova takozvane Nove ljevice (New Left), a sve do danas ostao je jedna od ključnih intelektualnih figura moderne ljevice. R. kragić

