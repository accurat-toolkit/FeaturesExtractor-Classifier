Nemački grad Esen i oblast Rur, Pečuj u Madjarskoj i turski Istanbul, postaju ovih dana “evropske prestonice kulture 2010”, a u martu će u Briselu biti obeležena i 25-godišnjica te prestižne titule, koja podrazumeva organizovanje mnogobrojnih muzičkih, pozorišnih, plesnih, filmskih i književnih događaja, a gradovima koji je dobiju donosi veliki publicitet i turistički prihod. Program “evropske prestonice kulture 2010” u Esenu i rurskoj oblasti zvanično će početi 9. januara, uz direktan prenos na nemačkoj televiziji, a dan kasnije i Pečuj će zvanično postati “evropska prestonica kulture 2010”, dok program u Istanbulu počinje 16. januara. Mađari su pripremili raznovrstan program na javnim prostorima širom grada, uključujući karneval i pozorišne predstave, interaktivne zidove i projekcije na različitim lokacijama, svetlosne spektakle... U Istanbulu su takođe najavljeni mnogobrojni događaji - izložbe vizuelnih umetnosti, edukativni programi, simpozijumi, književne i muzičke večeri... Povodom 25-godišnjice od prvog proglašenja “evropskih prestonica kulture” 1985. godine, kada je taj status dobila Atina, Evropska komisija će 23. i 24. marta biti domaćin svečanog obeležavanja tog jubileja i strateške konferencije na kojoj će biti razmotreni rezultati u protekle dve i po decenije. Konferenciju će otvoriti predsednik Evropske komisije Žoze Manuel Baroso i bivši francuski ministar kulture Žak Lang, jedan od pokretača ideje o “evropskim prestonicama kulture” sa pokojnom Melinom Merkuri, glumicom i bivšom grčkom ministarkom kulture. Strateška konferencija biće održana 24. marta, a otvorena je kako za prošle i sadašnje “evropske prestonice kulture”, tako i za buduće kandidate, najavljeno je na sajtu Evropske komisije. Najavljeno je i da će od 2010. godine biti ustanovljena nova procedura za izbor budućih “evropskih prestonica kulture”, a do tada će tu prestižnu titulu poneti 2011. godine gradovi Turku u Finskoj i Talin u Estoniji, a 2012. Gimaraeš u Portugalu i Maribor u Sloveniji. Marsej u Francuskoj i Košice u Slovačkoj biće “evropske prestonice kulture” 2013. godine. Savet ministara Evropske unije nominuje svake godine dva grada za titulu “evropske prestonice kulture”, a ove godine izuzetno ih je tri. Izbor podrazumeva striktnu proceduru na osnovu kriterijuma koji se odnose na evropsku dimenziju planiranih događaja, koji treba da odraze evropsko kulturno bogatstvo i različitost, kao i na učešće građana u tim programima. Sajt Evropske komisije je http://ec.europa.eu, a ovogodišnjih “prestonica kulture” - Esena - www.essen-fuer-das-ruhrgebiet.ruhr2010.de, Pečuja - http://en.pecs2010.hu i Istanbula - www.en.istanbul2010.org (SEEcult.org)

