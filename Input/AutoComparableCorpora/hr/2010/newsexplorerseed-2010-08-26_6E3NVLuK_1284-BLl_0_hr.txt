- Teško je analizirati jednu ovakvu akciju ako nisi izravno uključen u nju, no očiti su propusti filipinskog SWAt tima - tvrdi Ivica Velić, bivši ratni i poratni pripadnik i instruktor specijelnih postrojbi MUP-a koji je za Jutarnji list analizirao talačku krizu u Manili. - Autobusi su jako nezgodni za rješavanje talačkih kriza. Hrvatska antiteroristička jedinica Lučko jedna je od najboljih u svijetu upravo za takve akcije jer od početka 90-ih intenzivno vježba upravo takve akcije u raznim simulacijama. Otežavajuća okolnost za filipinske specijalce u ponedjeljak bila je činjenica da je otmičar policajac koji je vjerojatno makar površno poznavao taktiku i metode rada specijalaca. Nadalje, u autobusu su bili strani turisti, a u takvim slučajevima obično se kontaktiraju diplomatska predstavništva. To, pak, značajno usporava cijelu akciju. Možda u tome i leži razlog zbog čega je cijela akcija izgledala tako sporo i neprofesionalno, misli dugogodišnji specijalac, danas MUP-ov umirovljenik Velić. Po njegovu mišljenju, šest je očitih propusta zbog kojih je talačka kriza u autobusu u Manili trajala tako dugo i zbog kojih je ubijen velik broj ljudi (devet). 1. Specijalci su krenuli napraviti upad u autobus, ali su se onda vratili. To je greška. Kada se dobije zeleno svjetlo i kada ekipa krene u oslobađanje talaca i neutralizaciju otničara - povratka nema. Nije važno koliko specijalaca pada pod kišom metaka, uvijek se ide naprijed jer svako naše odustajanje otmičaru ostavlja prostor da ubija. Ljudi koji rade u postrojbama računaju s tim da bi u akciji mogli biti pogođeni. S tim mi nemamo problema. 2. Amatersko razbijanje prozorskih stakala. Specijalni alat za probijanje stakala na autobusu mora biti spreman od prve sekunde. Taj alat prvim udarcem probija staklo i čini otvor kroz koji specijalci mogu prodrijeti u vozilo. Priručni bat, zamalo teži od osobe koja njime rukuje, čista je improvizacija, a to završava ovako kao na snimcima akcije u Manili. 3. Upad samo s jedne strane je pogrešna taktika. Ako se krene s više strana, otmičara se stavlja u dvojbu i paniku. U tim sekundama počinitelji najviše griješe, a specijalcima to ostavlja prostor da ga lociramo i eliminiramo. 4. Ljudi oko autobusa? Tko su oni? Oko autobusa trebalo je potpuno evakuirati civile. Na snimci se, naime, tijekom talačke krize vide ljudi u civilnoj odjeći. To smeta specijalcima i dekoncentrira snejperista, ako je uopće bio uključen u akciju. 5. Čini se da je bilo trenutaka kada je snajperist mogao pogoditi otmičara, ali to se nije dogodilo. Zašto? Snajperisti SWAT- timova obučeni su za takozvani kirurški hitac. Radi se o tome da se naoružanog otmičara gađa u regiju mozga koji blokira moguće refleksno povlačenje obarača. 6. Otmičar je tijekom krize u autobusu imao na raspolaganju TV, pa je sve vrijeme mogao pratiti prijenos i sagledavati okolinu autobusa. Trebalo je, dakle, ometati TV signal, za što postoje posebni uređaji koji ne omataju frekvencije policijske radioveze. ( Davor Butorac)

