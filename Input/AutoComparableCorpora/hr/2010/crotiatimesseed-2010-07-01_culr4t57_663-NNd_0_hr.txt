Autor: Autoklub hr Objavljeno: 06.07.2010 Žvan je za upravljačem BMW-a E30 325 do finala došao preko Tihomila Iskre, Marka Đurića i Mihe Šuštaršića. Za prvo je mjesto vozio protiv odličnog Tadeja Gostinčara u istovjetnom BMW-u Paklena utrka otvorenog drift prvenstva Hrvatske okupila je gotovo 3000 gledatelja i poklonika ovog oktanskog sporta na ‘House of Drift’ poligonu AMC centra u Mićevcu. Između prijavljenih 30 natjecatelja, najbolji je bio Peter Žvan, prošlogodišnji prvak Hrvatske i Slovenije. Žvan je za upravljačem BMW-a E30 325 do finala došao preko Tihomila Iskre, Marka Đurića i Mihe Šuštaršića. Za prvo je mjesto vozio protiv odličnog Tadeja Gostinčara u istovjetnom BMW-u. Usprkos odličnim vožnjama, i prvom mjestu u kvalifikacijskoj rundi, Gostinčaru je najviša stepenica postolja izmakla za samo jedan bod. Treće je mjesto osvojio izvrstan Marino Pirić u BMW-u 328i E30 koji je na putu do polufinala izbacio svog klupskog kolegu Darija Skoku i Josipa Žagara u novo pripremljenoj Toyoti Corolli AE86 sa turbo motorom snažnim oko 330 KS. Pirić je u polufinalu naletio na Gostinčara, pa se na kraju morao zadovoljiti sa zasluženim trećim mjesto. Osim što je pokazao zavidnu vještinu za upravljačem, Pirić je ujedno i organizirao cijeli Croatian Drift Challenge event. Doprinos jačanju drift scene svakako je dao i Miroslav Zrnčević u Nissan Skylineu R34. Opak drift automobil, uvezen iz Engleske, nažalost nije polučio blistav rezultat na prvoj utrci CDC-a, no sigurni smo kako Zrnčević može puno više i bolje. Iznenađenja nije nedostajalo. Pravi show je napravio Vladimir Obranović za upravljačem 125 KS snažne Corolle AE86, ali i vrlo dobar srpski vozač, Goran Simić, koji je svojim 400 KS snažnim BMW-om 325 Turbo uspio zadimiti cijeli poligon, a i veći dio Mićevca. Iduća utrka Croatian Drift Challengea je zakazana za 04. rujan u Osijeku, a zadnja utrka sezone zakazana je početkom listopada na AMC-u u Mićevcu. U samom Drift prvenstvu vodeći je Peter Žvan, no za vrat mu dišu Marino Pirić na drugoj poziciji i Marko Đurić na petoj. Broj preporuka: 5 Objavi na Facebooku FACEBOOK KOMENTARI

