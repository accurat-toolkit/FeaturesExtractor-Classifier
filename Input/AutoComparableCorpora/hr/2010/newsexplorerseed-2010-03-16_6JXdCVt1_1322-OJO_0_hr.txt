18/03/2010 Parlamentarne rezolucije kojima se pokolj nad Armencima iz razdoblja rata opisuje kao genocid izazvale su oštru reakciju Ankare. (Zaman, EurActiv, The Times, Wall Street Journal, The Irish Times - 18/03/10; Hurriyet, AP, Reuters, DPA, BBC, RFE/RL, Telegraph - 17/03/10) "Trenutačno 170.000 Armenaca živi u našoj zemlji. Samo 70.000 državljani su Turske", izjavio je u utorak (16. ožujka) premijer Recep Tayyip Erdogan. [Getty Images] Stotine tisuća Armenaca koji rade u Turskoj mogli bi se sučeliti s deportacijom ukoliko inozemni parlamenti nastave usvajati rezolucije u kojima se pokolj nad Armencima iz Prvog svjetskog rata opisuje kao genocid, upozorio je ovog tjedna turski premijer Recep Tayyip Erdogan. Samo 70.000 od 170.000 Armenaca koji žive u Turskoj državljani su Turske, izjavio je Erdogan BBC-u u utorak (16. ožujka), tijekom kraćeg radnog posjeta Londonu. "Pravimo se da ne vidimo ostalih 100.000", kazao je čelnik vladajuće turske Stranke pravde i razvitka (AKP). "Sutra mogu kazati da se tih 100.000 vrati u svoju zemlju, ukoliko postane potrebno, jer nisu moji državljani. Ne moram ih držati u mojoj zemlji." To je izjavio pet dana nakon što je švedski parlament minimalnom razlikom usvojio rezoluciju kojom se pokolj iz 1915. godine nad oko 1,5 milijuna Armenaca naziva genocidom. Slična neobvezujuća rezolucija odobrena je sa 23 prema 22 glasa u Vanjskopolitičkom odboru Predstavničkog doma američkog Kongresa tjedan dana ranije i sada će vjerojatno biti stavljena na glasovanje u Predstavničkim domom, unatoč protivljenju Bijele kuće toj mjeri. Potvrđujući kako je usvajanje tog dokumenta 4. ožujka bio korak natrag u odnosima Washingtona s Ankarom, pomoćnik američke državne tajnice Philip Gordon izjavio je u srijedu kako vlada ne može blokirati njegovo usvajanje. "Kongres je neovisno tijelo i oni će učiniti ono što oni odluče", kazao je Gordon novinarima. Ogorčena usvajanjem tih dvaju dokumenata, Ankara je odmah povukla svoje veleposlanike iz Stockholma i Washingtona na konzultacije. Turska priznaje kako je više tisuća Armenaca ubijeno u toj zemlji u posljednjim danima Otomanskog carstva, ali to pripisuje međuetničkim sukobima u razdoblju sveopćih previranja. Zemlja također tvrdi kako je brojka žrtava preuveličana. Opisujući odobrenje rezolucija o genocidu od strane američkih i švedskih zakonodavaca kao "predstavu", Erdogan je optužio utjecajnu armensku dijasporu u Sjedinjenim Američkim Državama i zapadnoj Europi da stoji iza tih koraka. Također je upozorio kako bi rezolucije američkog odbora i švedskog parlamenta mogle imati negativan utjecaj na napore njegove zemlje usmjerene na normalizaciju odnosa sa susjednom Armenijom. Slični članci Loading "Predani smo politici rješavanja svih otvorenih pitanja, ali ne možemo učiniti ništa ukoliko druga strana steže pesnicu dok mi pružamo ruku", kazao je Erdogan, prenosi turski dnevnik Zaman. Osuđujući prijetnje svojeg turskog kolege vezane za deportaciju, armenski premijer Tigran Sarkisian istaknuo je u srijedu kako politička priopćenja takve vrste "ne pridonose poboljšanju odnosa". Erdoganova upozorenja glede mogućeg protjerivanja armenskih imigranata izazvala su oštre kritike i građanskih udruga u Turskoj, koje su ih opisale kao diskriminirajuće i neprihvatljive. "Takve izjave mogle bi navesti neke ljude na mišljenje kako je deportacija ljudi verzija prisilne migracije 2010. godine", izjavio je Ozturk Turkdogan, predsjednik Udruge za ljudska prava, piše Zaman. "Mnogo je turskih radnika diljem svijeta. Znači li to kako će Turska prihvatiti njihovo istjerivanje kada dođe do međunarodnog problema?" Ovaj tekst poručio je SETimes.com. Loading Glasovanje Loading Your email has been sent.

