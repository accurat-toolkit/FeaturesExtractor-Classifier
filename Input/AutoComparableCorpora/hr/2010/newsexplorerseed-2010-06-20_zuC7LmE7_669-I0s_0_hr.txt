Senzacija u posljednjoj utakmici prvoga kruga! Švicarci, koji su u kvalifikacijama poraženi od slabašnoga Luksemburga, šokirali su europske prvake, momčad s nizom od deset čistih pobjeda u ciklusu za SP! Španjolci su svih 90 minuta opsjedali Hitzfeldov bunker, imali su posjed lopte 70 posto, nizali prigode i pogađali vratnice, ali nisu uspjeli svladati fenomenalnoga švicarskog vratara Benaglia. Kad je vidio da je vrag odnio šalu, Del Bosque je gurnuo u vatru i poluzaliječenoga Fernanda Torresa, ali ni to mu nije pomoglo. A Poljacima dali šest Nekidan su Poljacima zabili šesticu kao od šale, a sada su se nasukali na hridi 24. selekcije s Fifine ljestvice. Švicarska obrana bila je čvrsta kao armirani beton, a igrači spremni kao gladijatori što je zasluga našega čovjeka u Hitzfeldovom stožeru, Zvonka Komesa. Švicarci su postigli pogodak iz kontranapada, u kojemu je mirisalo na zaleđe, a Fernandes se pred španjolskim golom sjajno snašao i pokraj šokiranih Ramosa i Piqueta svladao kapetana Casillasa. No, to nije bilo sve od Švicaraca. U finišu utakmice, opet u kontraudaru, pobjegao je Derdiyok, majstorski je izmiješao Španjolce, a u ključnom trenutku bio je neprecizan i pogodio je vratnicu. – Dominirali smo cijelu utakmicu, napadali na sve načine, herojski, ali nismo znali postići pogodak. Jednostavno, nismo imali svoj dan. Sada moramo dobiti obje preostale utakmice – kazao je španjolski strateg Del Bosque. Bit će dobrog nogometa Ovo je bila najbolja utakmica prvenstva, spektakularna i napeta predstava, sa senzacionalnim ishodom. No, ni ovaj susret nije donio golijadu, pa su u samo dva od 16 srazova prvoga kruga palo više od dva pogotka. Usto, u devet utakmica prvoga kruga prvo poluvrijeme okončano je rezultatom 0:0. Ipak, ova utakmica vratila je vjeru da će u JAR-u biti dobroga nogometa, te upozorila favorite da ne mogu mirno spavati. Švicarci su veliki heroji!

