Šok irskih građana zasigurno je bio velik. Naime, irska vlada planirala je državni deficit u visini od 11,6 posto, no sada su se stvari promijenile. Jer, Irska će iz državnog proračuna izdvojiti više novaca za spas svojih banaka nego što je to prvobitno planiralo. Banka Anglo Irish Bank treba još najmanje šest, a Allied Irish Bank tri milijarde eura financijske pomoći. Zbog toga je vlada drastično povećala svoje prognoze glede državnog deficita. Nova zaduženja ove će godine iznositi 32 posto bruto domaćeg proizvoda (BDP) - deset puta više nego što to dozvoljava Pakt o stabilnosti eura, koji ograničava proračunski manjak na najviše tri posto BDP-a. "Financijska situacija je vrlo ozbiljna, no uvjeren sam kako se može spriječiti državni bankrot", izjavila je Nessa Childers iz Irske laburističke stranke. Ipak, Irska je u boljem položaju nego Grčka. Već 2008. irska je vlada uvela prve mjere štednje, smanjila dječiji doplatak i socijalna davanja, kao i plaće zaposlenicima u javnom sektoru (za 14 posto). No građani se sada moraju pripremiti i na nove mjere štednje. U studenom, naime, vlada namjerava na stol staviti svoj plan u kojem se objašnjava na koji način do 2014. namjerava smanjiti državni deficit ispod dozvoljene granice od tri posto. Marian Harkin, europska parlamentarka, smatra kako će njezina zemlja u idućih deset godina biti izložena strogim mjerama štednje. "Posebno će biti podođeni siromašniji slojevi društva", ističe ona te dodaje: "Smatram kako će te mjere štednje zemlju spasiti od bankrota, no istodobno više nećemo imati kontrolu nad sudbinom naše zemlje jer uspjeh ovisi o gospodarstvu." Vlada u Irskoj zasigurno više ne može računati na svoje građane. Jer, kako navodi list Irish Times, 61 posto stanovnika Irske već sada želi da premijer Brian Cowen i prije redovnih izbora 2012. podnese ostavku. Harkin ističe kako su građani Irske trenutno u "stanju šoka". "Svi smo znali da će do toga doći, no svi su se isto tako i nadali da do toga ipak neće doći", kaže ona. I dok građani ponovno steknu povjerenje u irske političare, moglo bi proći više godina.

