SANTIAGO - Stručnjaci NASA-e koji su pozvani da pomognu u spašavanju 33 rudara zarobljena u čileanskom rudniku odbili su molbe rudara da im donesu alkohol i cigarete. Rudari, od kojih su mnogi teški alkoholičari, zatražili su da im se alkohol i cigarete pošalju kroz osam centimetara širok otvor koji im je jedina veza s vanjskim svijetom. Ali liječnik iz američke svemirske agencije odmah je odbacio tu ideju. - Sa stanovišta alkohola, prije nego što bilo što odlučimo, moramo im prvo podići prehranu, rekao je James Michael Duncan, zamjenik glavnog liječnika NASA-e. Umjesto traženog vina, rudarima, koji su od početka ovog teškog iskušenja izgubili oko 10 kilograma, u uskim plastičnim tubama šalju hranu bogatu bjelančevinama i kalorijama. Cigarete se smatraju lošima za njihovo zdravlje, ali dobili su nikotinske flastere i žvakaće gume kako bi se lakše suočili sa simptomima odvikavanja. Unatoč ovim lošim vijestima, rudari su pozdravili dolazak četiri NASA-ina stručnjaka. - Rudari su eksplodirali od veselja kad im je inženjer objasnio da su došli samo kako bi radili na njihovom slučaju, kaže Juan Fernando Acuña, izvršni tajnik svemirske agencije. - Počeli su pjevati poznatu čileansku himnu. NASA-ini stručnjaci su zadovoljni kako se postupalo sa situacijom, kao i snagom koju su rudari pokazali, rekao je. NASA će koristiti tehnologije razvijene u svemiru kako bi rudarima simulirala dan i noć. Navodno će se pozvati i slavne osobe, posebno čileanske nogometaše, kako podigli duh rudarima. - Ovi rudari pokazali su nam iznimnu snagu u preživljavanju koliko god su mogli bez ikakvog kontakta s površinom. Ono što mi želimo pokušati jest izbjeći bilo kakvu situaciju beznađa, kaže dr. Duncan. Rudari su zarobljeni 700 metara pod zemljom u rudniku San Jose u pustinji Atacama od 5. kolovoza. U petak je stigao drugi stroj za proširenje jednog od kanala za opskrbu, dok se bušenje otvora za spašavanje nastavilo nakon 10-satnog prekida. bitno.ba | Fena

