Kada se idući četvrtak, 28.svibnja, Ryanairov avion odlijepi s piste zadarskog aerodroma put Dublina, Zagrepčanki Valentini počet će bračno putovanje. - Raspitivali smo se i da letimo iz Zagreba. Međutim, pokazalo se da za cijenu jedne povratne karte na redovnoj liniji iz Zagreba dobijemo dvije povratne karte s low carrierom. S Ryanairom smo platili 1600 kuna za nas dvoje, a razlika do cijene redovnom linijom dostajat će nam za trošak hostela u Dublinu. Istina, sve smo morali definirati dva mjeseca ranije, ali isplati se - objašnjava Valentina zašto će se na medeni mjesec otisnuti iz Zadra umjesto iz svoga Zagreba. Kupaca ne manjka Kupaca za karte sve brojnijih low cost carriera u Hrvatskoj ne manjka. Iako, rijetki putuju po promidžbenim cijenama karte od sedam ili deset eura. - Najčešće cijena karte za europske metropole završi na petsto, šesto ili sedamsto kuna; najčešće se krene od 150 do 200 kuna za kartu, a onda se pribroje aviotakse, naknada za prtljagu, korištenje kartice i slično - objašnjava Mirjana Bečić iz splitske agencije Kompas te dodaje da i Croatia Airlines te drugi linijski avioprijevoznici sve češće niskotarifnim prijevoznicima konkuriraju niskim, akcijskim cijenama. No, aviopromet na hrvatskom nebu ipak je snažno oživio tek dolaskom upravo low cost carriera. Lani ih je Hrvatsku s europskim metropolama povezivalo tridesetak, a ove se godine očekuje i povećanje njihova broja i proširenje lepeze gradova u koje se leti iz Zagreba, Pule, Splita, Dubrovnika, Zadra... Zadar rekorder Ukupno se, inače, očekuje četiri posto više avioputnika u 2010., što će dobrim dijelom biti rezultat upravo low cost letova. Rekorder će, kako se čini, biti zadarska zračna luka gdje računaju sa čak 40 posto više putnika. - Taj rast planiramo uglavnom zahvaljujući Ryanairu, koji je lani Zadar povezivao sa sedam, a ove će godine sa 11 destinacija te German Wingsu koji broj ili kapacitet letova povećava 38 posto. Uglavnom, lani smo imali 260.000 putnika, a ove ćemo godine prijeći brojku od 300.000. Usporedbe radi, u najboljim godinama prije rata imali smo 120.000 putnika - kaže direktorica Zračne luke Zadar Katica Pupić Bakrać. Opovrgava čestu predodžbu da su low cost carrieri gosti tankog novčanika. Prema anketi koju su radili, kaže, to su gosti koji u prosjeku na odmoru ostaju 11 dana; konkretno, šest u Zadru, a preostalih pet u drugim mjestima na jadranskoj obali. - Ugodno su iznenadili i drugi pokazatelji. To su ljudi od u prosjeku 31 godine, 97 posto ih je došlo turistički, a dnevno su trošili čak 92 eura - ističe K. Pupić Bakrać. Dubrovnik – Barcelona 500 kn Vueling Airlines povezuje tijekom sezone Grad s Barcelonom i Madridom po povoljnim cijenama od 200 kuna za povratu kartu, odnosno 500 ako se uključe pristojbe. Split - Berlin 600 kn German Wings iz Splita povezuje s pet njemačkih gradova. Najpovoljnije su cijene šestotinjak kuna, uključujući takse i rezervaciju mjesec, dva unaprijed. Zadar - Dublin 500 kn Ryanair, koji je lani je doveo brojne goste u zadarsku zračnu luku, taj grad povezuje po cijeni od petstotinjak kuna s aviotaksama i check inom preko interneta. Pula – Stockholom 800 kn Norwegian pulski aerodrom, među ostalim, povezuje sa Stockholmom. Za polazak 23. lipnja i povratak 27. lipnja cijena povratne karte i aviotaksi iznosi 800 kuna. Zagreb – London 500 kn Wizzair leti iz glavnog grada Hrvatske na londonski aerodrom Luton po početnoj cijeni od petstotinjak kuna; u cijeni su povratna karta i aerodromske takse. Osijek - Frankfurt 350 kn Ryanair u najjeftinijoj varijanti povezuje izravnom linijom Osijek s Frankfurtom za samo sedam eura, a kada se pribroje takse, ponuda je i dalje vrlo dobra – 350 kuna.

