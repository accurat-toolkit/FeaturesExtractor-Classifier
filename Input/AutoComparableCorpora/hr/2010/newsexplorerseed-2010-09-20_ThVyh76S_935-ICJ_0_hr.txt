To je naročito bitno za oglašivače, pa se očekuje da će globalno tržište televizijskog oglašavanja vrijediti oko 180 milijardi dolara, dok će se na online odvojiti 63 milijarde dolara. U Hrvatskoj se televizija prosječno gleda 327 minuta dnevno. Ukupni prihodi za oglašavanje tijekom 2010. rast će dva posto, od čega će se polovica odnositi na televiziju. Online oglašavanje će rasti, a do 2011. mogao bi u ukupnom iznosu doseći dvoznamenkasti udio. Taj segment oglašavanja u sektoru medija izgubio je najmanje prihoda u 2009., odnosno svega 5 posto. Na online oglašavanje u Hrvatskoj odnosi se tek 3 posto ukupnog iznosa oglašavanja, a lani je sektor imao 10,2 milijuna eura prihoda od oglašavanja. Deloitte najavljuje rast ovog segmenta po stopi od 17 posto godišnje. 'Online oglašivačima postaje sve zanimljiviji jer su prinosi na investiciju bolji nego na drugim medijima', istaknuli su u Deloitteu, a bitna stavka je da je vrlo jednostavno izmjeriti utjecaj oglašavanja. Online oglašavanje nudi mogućnost preciznog mjerenja broja konzumenata brojem 'klikova' što je oglašivačima jako privlačno. Problem online sektora je nuđenje besplatnog sadržaja koji se pokazao neprofitabilan. Teško je, ističe Ljuština, ili nemoguće početi naplaćivati sadržaj zbog načina konzumiranja informacije. 'Online konzumacija je aktivna, traži se informacija dok čitatelji uzimaju print izdanje kada žele potrošiti vrijeme', kaže Ljuština. Upozorio je negativnu spiralu u medijima u kojima se, kako naziva, događa 'kanibalizacija' gdje ista novinska kuća razvija online servis do te mjere da print izdanje više nije relevantno. 'Ljudi koji konzumiraju medije bez obzira na slobodu programa i dalje konzumiraju ono što im se servira', kazao je pa dodao da primarni ostaju mediji s rasporedom emitiranja sadržaja. Ipak televizija i Internet imaju zajedničku budućnost, tvrde u Deloitteu tako očekuju da će se u 2010. intenzivirati konvergencija dva medija, gdje će televizije svoje internet servise, odnosno portale, unaprijeđivati i odgovarati na zahtjeve korisnika. Digitalizacija je iznimno bitna jer u domove potrošača ulaze moderniji uređaji. Problem u spajanju medija je kompatibilnost sadržaja kojeg se objavljuje na internetu i televiziji, kada govorimo o formatu slike. Potrošači žele kombinirati internet i televiziju, pri čemu se otvara potpuno nova paradigma oglašavanja. Nova tržišna niša sigurno su e-knjige, odnosno e-čitači. U 2010. očekuje se da će njihov broj narasti na čak 5 milijuna, kupit će 100 milijuna e-knjiga i ostvariti 1,5 milijardu dolara prometa. www.seebiz.eu

