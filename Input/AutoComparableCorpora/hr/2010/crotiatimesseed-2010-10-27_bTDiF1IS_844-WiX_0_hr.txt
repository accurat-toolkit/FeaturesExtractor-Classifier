Foto: Elvir Tabaković Zadnji ultimatum iz Bruxellesa Vratite Srbe, pomirite se, dajte im mirovine Bisera Fabrio / 26.10.2010. 23:20:15 Što piše u Izvještaju Europske komisije o napretku Hrvatske, koji će biti objavljen 9. studenoga, posljednjemu takvu dokumentu što će ga Bruxelles uputiti Zagrebu prije nego što završe pregovori o ulasku naše zemlje u EU Posljednje izvješće Europske komisije o Hrvatskoj, koje će biti objavljeno 9. studenoga, moglo bi, kako saznaje Globus iz dobro obaviještenih diplomatskih izvora, donijeti neke vrlo dramatične, neočekivano loše novosti. Predsjednik Europske komisije Jose Manuel Barroso probio je balon integracijske euforije izjavom da Hrvatska neće dobiti datum sve dok se ne okonča pregovarački proces. Bez datuma, ne vidi se konačni cilj, niti kad će on biti dostižan. Europska komisija još želi dokaze koje Hrvatska mora isporučiti što prije. Puno izazova. Barosso nedostatak datuma pravda unutarnjim dogovorom Unije koji nije striktno vezan za Hrvatsku, ali kandidatkinju za broj 28. u Uniji čini dodatno nervoznom. Posljednji inspekcijski izvještaj bit će, doznajemo, puno oštriji jer se objavljuje pred sam kraj pregovora. No, tajming ne treba relativizirati sadržaj opaski koje će se u njemu naći. “Završetak pregovora moguć je sljedeće godine, ali ako Hrvatska pojača napore”, rekao je Barroso ističući da je Hrvatska napravila veliki napredak, no da je ostalo “puno izazova u najtežim poglavljima: reforma pravosuđa, borba protiv korupcije i organiziranog kriminala, procesuiranje ratnih zločina te izbjeglička i manjinska pitanja i puna suradnja s Haškim sudom ostaju ključni za pridruživanje EU-u.” Barroso je posebno naglasio da su potrebni dokazi o provedbi reformi. Posljednji trenutak. Dokazi, to znači da više nije dovoljno davati obećanja da će se situacija promijeniti nabolje. Sada je trenutak, poručuju briselski dužnosnici, da se zbroje svi računi i riješi sve s čim se godinama (ili desetljećima) odugovlačilo. Naime, uz prepoznavanje činjenice da je Hrvatska vrlo konkretno krenula u obračun s korupcijom, i podatak da situacija s brodogradilištima još nije obećavajuća, novi izvještaj iz Bruxellesa zabilježit će da Hrvatska nije dovoljno napravila po pitanju zaštite manjina, odnosno, “da prava i slobode treba još ozbiljnije shvatiti nego li se to shvaća u Hrvatskoj”, kako je to hrvatskim sugovornicima nedavno zorno predočio jedan visoko rangirani zapadnoeuropski diplomat. Odnosi se ovo, prije svega, na pitanje srpske manjine u Hrvatskoj. Njihova prava, a to ne uključuje samo pravo na povratak nego i pravo na mirovinu, moraju, traži Bruxelles, biti zagarantirana i neoskrvnuta. Inače... Detalji iz izvještaja “procurili” su diplomatskim kanalima, ali tekst još nije dostupan. Visoki izvori naglašavaju da je o postig­nućima Hrvatske u borbi protiv korupcije i zaštiti ljudskih prava i sloboda bio vrlo kritičan njemački povjerenik Markus Löning, koji je član liberala njemačkog šefa dip­lomacije Guida Westewellea, a sredinom rujna bio je u Zagrebu. Razgovarao je s hrvatskim sucima, predstavnicima manjina te Željkom Jovanovićem, SDP-ovcem i predsjednikom Nacionalnog vijeća za borbu protiv korupcije. Löning je, kažu njemački izvori, bio nezadvoljan i ponovio je da se radi o ozbiljnom poslu koji treba ozbiljno i shvatiti. Na najvišoj njemačkoj državnoj razini Angela Merkel i Guido Westerwelle žele da Hrvatska što prije uđe u EU, kažu Globusovi izvori, ali postoje nedostaci koje treba ispraviti i o kojima je povjerenik Löning govorio. Razgovarali smo s ovim visoko pozicioniranim njemačkim dužnosnikom i zatekli ga u New Yorku. No, bio je itekako voljan objasniti otkud to njegovo navodno “nezadovoljstvo”: - Zaštita manjina i ljudskih prava i pravosuđe, to su zapravo temeljne vrijednosti EU. Taj posao treba vrlo ozbiljno shvatiti, a ne površno i tu se očekuju rezultati. Zaista sam želio cijeli proces još više pogurati. Ne može Hrvatskoj biti konačni kriterij u postignućima regija, nego zakonska regulativa i ponašanje 27 parlamenata EU. Procesi moraju biti transparentni; u Hrvatskoj se suci moraju birati na transparentan način, ljudska prava moraju biti zaštićena, to se ne smije ostavljati po strani. Rekao sam i hrvatskim sugovornicima, a i poslije sam naglašavao da se taj posao mora shvatiti ozbiljno. Čini mi se da postoji razumijevanje za ono što treba napraviti i koji potezi se očekuju, ali sve to treba provesti. To su dokazi koji se očekuju i kriteriji koje tražimo - izjavio je ekskluzivno za naš list njemački povjerenik. Globus je uspio saznati neke detalje iz predstojećeg izvješća: na primjer, EU će opet pozvati Hrvatsku da provede mjere usmjerene povećanju tolerancije u društvu i pomirbi među etničkim skupinama. Na tome će se naročito inzistirati. Hrvatska će morati u prvome redu poticati duh tolerancije prema srpskoj manjini i poduzeti odgovarajuće mjere kako bi zaštitila one koji i dalje mogu biti izloženi prijetnjama ili činu diskriminacije, mržnje ili nasilju, saznaje Globus. “Hrvatska mora poduzimati mjere protiv rasizma i ksenofo­bije, uključujući i podizanje svijesti javnosti, izobrazbom i provjerom uloge školstva i medija te provjerom reakcije na rasističke incidente na političkoj i policijskoj razini. EU poziva da se popune praznine u postojećemu zakonskom okviru, uključujući i ispitivanje mogućnosti izmjena i dopuna Prekršajnoga zakona kako bi se uveo prekršaj kršenja javnoga reda i mira izazvan na rasističkoj, etničkoj, vjerskoj i drugoj osnovi”, jedan je od zahtjeva Bruxellesa. EU ističe važnost daljnjega napretka u tom području, ne samo u interesu pravde u Hrvatskoj nego i kako bi se poboljšao postupak pomirbe u Hrvatskoj i u regiji. U tom kontekstu EU također potiče Hrvatsku da se nastavi baviti onima koji su prijavljeni kao nestali tijekom sukoba 90-ih godina te da se stane na kraj nekažnjavanju kad je riječ o mnogim neistraženim i neprocesuiranim zločinima iz 90-ih i da se slomi otpor na lokalnoj razini kad je riječ o istragama i pokretanju kaznenih postupaka za određene zločine. Pohvala Josipoviću. Izvješće će, navodno, evidentirati da je predsjednik države napravio puno kako bi na državničkoj razini regionalna normalizacija bila potpuna. Tako će se u izvješću pohvaliti Josipovićeva isprika u Sarajevu, obilazak mjesta stradanja svih naroda u BiH, te susreti s Borisom Tadićem čiji je dolazak najavljen u Vukovar, upravo u studenome, u vrijeme kad je taj grad proživio ratnu kalvariju. EU će upozoriti da još nije dovoljno učinjeno kako bi se na mikrorazini zagarantirala ravnopravnost, nego da su podjele i dalje velike. Ovo je posljednja prilika da Hrvatska, crno na bijelo, dobije prigovore i kritike, odnosno da one ostanu zabilježene u nekom službenom dokumentu, pa je to razlog zbog kojega bi žestoka kritika mogla iznenaditi javnost. Osim toga, u ovu diplomatsku jednadžbu treba dodati i napore srpske diplomacije posljednjih mjeseci da se pomalo uspori proces intergacije na europskom jugoistoku, odnosno da i Hrvatska malo pričeka s integracijskim finalom. Potrebno je, naglašavaju Globusovi sugovornici, situaciju gledati u nešto širem, regionalnom kontekstu. “Postojala je akcija, odnosno pokušaj da se situacija u regiji malo uskomeša. Nismo na to nasjeli. Doba naivnosti hrvatske diplomacije odavno je završeno. Pokušavali smo, na vrlo konkretnim primjerima pokazati da su se po pitanju zaštite manjina i ljudskih prava stvari zaista mijenjale nabolje i da je to sustavan pristup od kojega nismo odustajali”, govori jedan Globusov sugovornik, nimalo iznenađen činjenicom da su se u medijskim i diplomatskim krugovima pojavile informacije kako će baš ljudska prava biti predstavljena suprotno od onoga kako je hrvatska strana očekivala. Predsjednik Ivo Josipović, kojega su Globusovi novinari kontaktirali, kaže da izvještaj nije vidio i da ne zna što je u njemu. Hrvatski diplomatski izvori dodaju da ne treba stvarati paniku i da će u izvješću Europske komisije biti jasno zabilježeni hrvatski napori. No, uznemiruje činjenica da se najednom opet pojavljuje pitanje ljudskih sloboda i prava koje je odavno već trebalo biti riješeno i zatvoreno. Ljudska prava u Hrvatskoj se, kao veći problem, nisu apostrofirala proteklih desetak godina. Znak da je došlo do normalizacije bila je činjenica da su visoke strane delegacije i predstavnici međunarodnihi “humanitaraca” prestali “hodočastiti” u područja Istočne Slavonije i Knina. Sada pak, iz nekog razloga, napori koji su učinjeni nisu dovoljni. Američki State Department je, u svom redovitom izvješću, ove godine prvi kritizirao neke trendove u Hrvatskoj na području ljudskih prava, a na te dokumente referiraju se i briselski diplomati. Na 16 stranica izvješća o Hrvatskoj općenito se iznose povoljne ocjene o stanju ljudskih prava, ali i problemi kao što su zaostaci u pravosuđu, neučinkovito procesuiranje nekih domaćih ratnih zločina, spori povratak imovine vjerskih zajednica, osim Katoličke crkve, te teškoće s kojima se suočavaju srpski povratnici. Spominje se i diskriminacija etničkih manjina, posebno Srba i Roma, nasilje prema ženama, te oboljelima od HIV/AIDS-a. State Department ističe napredak na mnogim područjima, poput nestajanja nasilja prema srpskim povratnicima u većini Hrvatske, osim zaleđa Zadra i Šibenika te dovršetak procesa vraćanja srpskih kuća i njihove obnove. Furio Radin, predstavnik talijanske manjine, u izjavi za Globus u utorak poslijepodne kaže da se on apsolutno slaže kako još ima posla kojeg treba napraviti, ali da su od 2000. naovamo po pitanju zaštite manjinskih i ljudskih prava učinjeni veliki koraci naprijed. “Naravno, ima još posla kojega bismo trebali obaviti, ali sadašnja situacija nije takva da bi nam trebala usporiti ulazak u Uniju i pitanje manjina i zaštite ljudskih prava je nešto na čemu će se raditi i dalje, ali nikakok ne bi trebalo postati prepreka jer je puno posla u posljednih 10 godina napravljno”, kaže Radin. Reding oduševljena, Barroso sumnjičav Predsjednik Europske komisije nije se mogao načuditi pohvalama što ih je njegova zamjenica dala hrvatskoj premijerki Suprotno onome što su oči vidjele, a uši čule, premijerka Jadranka Kosor, nije dobila tako veliku podršku u Bruxellesu kao što se moglo zaključiti iz riječi i gesta povjerenice Viviane Reding. Povjerenica Reding je, pred nama hrvatskim dopisnicima, skoro izljubila premijerku, pohvalila je kao snažnu ženu, a to u političkom žargonu znači odlučnu, jasnu, beskompromisnu i vrlo hrabru, i još više, pohvalila je “izvanredan napredak Hrvatske”. Samo neka nastavi tako, rekla je povjerenica za pravosuđe i temeljna ljudska prava, pa će, “izgraditi snažnu Hrvatsku u kojoj prevladava poštenje, gdje je neovisnost pravosuđa normalna stvar, što je dobro za poslovanje, a posebno je dobro za hrvatsku djecu, za njihovu budućnost”. Taj entuzijazam bio je toliko neobičan, taj odabir riječi, govor tijela, da smo mi, nekolicina briselskih hrvatskih dopisnika skoro ostali bez riječi. Ali, ne samo mi. U svom uredu predsjednik Europske komisije Barroso jako se neugodno iznenadio. Portugalac je, čujem, sjeo i razmišljao što da sad napravi, nakon što ga je Redingova ponovo, na svoj način, usosila. Prvi put ga je dovela u nezgodnu situaciju kad je vrlo oštro napala Sarkozya zbog repatrijacije Roma iz Francuske i usudila se na nepodnošljivu prejaku metaforu o transportima Židovima u Drugom svjetskom ratu. Pariz se lako ljuti, i teško zaboravlja, i još i sad, gdje može, usput, metaforički govoreći, opali Komisiju zbog te Redingičine izjave. Viviane Reding potpredsjednica je Europske komisije, dakle vrlo je visoko u hijerahiji, ali, na primjer, po poziciji koju zauzima, Catherine Ashton je važnija. No, lady Ashton se nije uspjela nametnuti, a ova Luksemburžanka, iako dolazi iz minijaturne zemlje i s niže pozicije, jest. Povjerenica Reding, također, ne krije svoje ambicije da naslijedi Barrosa na mjestu predsjednika Europske komisije, i to je razlog što se ponekad kao bolid zajuri u neki dosje. Sad je Redingova, novim, iako puno benignijim, soliranjem, stavila Barrosa u situaciju da se postavi prema onome što je ona politički definirala, a to je vrlo visoka podrška Europske komisije hrvatskoj Vladi. Nekoliko sati nakon potpresjednice Komisije, i Jose Manuel Barroso dao je izjavu, pozitivnu, ali umjereniju. U njegovoj varijanti, napredak Hrvatske nije “fantastičan”, nego samo “dobar”. Barroso je spustio loptu, ali opet, nije mogao ići puno ispod toga što je rekla potpredsjednica Komisije. Na kraju, iako mnogo suzdržanije, Barroso je, kao i Redingova, dao podršku Jadranki Kosor. Podrška je dovoljna da joj da vjetar u leđa, ali nedovoljna da se opusti i to pogotovo kad je riječ o antikorupcijskoj kampanji. Ovdje još nisu uvjereni da je njena antikorupcijska borba stvarna, i još uvijek mnogi misle da kampanja zavisi od političkih utjecaja. Prošli tjedan, na ekspertskoj konferenciji o zapadnom Balkanu, održanoj u Bratislavi, u organizaciji slovačke vlade, imala sam priliku među vrlo kompetentnim diplomatima nekoliko europskih zemalja, od kojih su neki u svojim zemljama zaduženi za postjugoslavenski prostor te među ekspertima koji detaljno prate ovaj dosje, raspitati se o Hrvatskoj. Uvjet za slobodan razgovor u ovakvim prilikama je čuvanje anonimnosti, tako da ne smijem identificirati sugovornike, ali mogu prenijeti što su rekli. Svi izražavaju duboku sumnju da će Hrvatska proći na pitanju brodogradilišta. Duboku, duboku sumnju. Što se tiče pravosuđa, tog velikog i kompleksnog poglavlja, gledat će se na nekoliko elemenata. Prvi je suradnja s Haškim tribunalom, drugi antikorupcijska kampanja i borba protiv organiziranog kriminala, treći ljudska i manjinska prava, povratak Srba. Nijedan od tih elemenata ne treba zanemariti. Pretpostavimo da će presude generalima biti donesene u prosincu. Također u prosincu glavni tužitelj Brammertz dat će svoj izvještaj pred Vijećem sigurnosti i nadajmo se da Hrvatska više neće biti spominjana. Iako - nitko ne zna. Borba protiv organiziranog kriminala nije pokazala veliki uspjeh, nisu zadovoljavajuće riješeni ni slučaj Pukanić, a mnogi, tko zna zašto, ne vide u onom skitnici što se grije u zatvoru uvjerljivog ubojicu Ivane Hodak. Najveći test za EU, ipak, povezan je s prekograničnim kriminalom, a u prvom redu sa švercom ljudi koji onda u EU završavaju kao tražitelji azila. Ono što može pozitivno kvalificirati Hrvatsku jest antikorupcijska kampanja, sustavna, održiva i nezavisna. Europske zemlje smatraju da treba još dokaza da je antikorupcijska kampanja stvarna - zato su sigurno svi dizali obrve kad je Reding tako hvalila Jadranku Kosor. (I. Sabalić)

