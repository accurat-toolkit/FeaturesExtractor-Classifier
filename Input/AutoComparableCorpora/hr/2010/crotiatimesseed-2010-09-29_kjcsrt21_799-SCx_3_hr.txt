U četvrtak 23. rujna 2010. godine u Širokom Brijegu je, pod predsjedavanjem predsjednika Zdenka Ćosića, održana 2. sjednica Vlade Županije Zapadnohercegovačke. Na sjednici je Vlada donijela Odluku o davanju suglasnosti na Pravilnik o izmjenama i dopunama Pravilnika o unutarnjem ustrojstvu Ministarstva unutarnjih poslova Županije Zapadnohercegovačke te na Pravilnik o dopunama Pravilnika o unutarnjem ustrojstvu Ministarstva obrazovanja, znanosti, kulture i športa Županije Zapadnohercegovačke. Također, Vlada je primila k znanju izvješća o stanju u ministarstvima Županije Zapadnohercegovačke s podacima o zaposlenima i njihovom statusu, kao i Izvješće Ministarstva gospodarstva Županije Zapadnohercegovačke o zaključenim ugovorima o koncesiji u Županiji Zapadnohercegovačkoj. Pored navedenog, Vlada je donijela Rješenje o razrješenju Komisije za kadrovska i administrativna pitanja Vlade Županije Zapadnohercegovačke, kojim je razriješena Komisija u sastavu: Božo Zovko, Marijan Babić i dr. Boris Grizelj, dok su Rješenjem o imenovanju Komisije za kadrovska i administrativna pitanja imenovani: ministar pravosuđa i uprave Vilson Crnjac, ministar prostornog uređenja, resursa i zaštite okoliša Ivan Bešlić, i ministar hrvatskih branitelja iz Domovinskog rata Mladen Begić. Vlada je danas održala sastanak sa predstavnicima Sindikata uposlenih u osnovnim školama ŽZH, Sindikata uposlenih u srednjim školama ŽZH i predstavnicima Sindikata djelatnika Ministarstva unutarnjih poslova ŽZH, na kojem su članovi Vlade upoznali sindikate sa stanjem u riznici Ministarstva financija kako bi imali uvid u stvarno stanje u Proračunu Županije Zapadnohercegovačke. Zaključeno je da će u roku od 24 sata sindikatima u pisanoj formi biti dostavljeni podaci vezani za sva plaćanja koja su izvršena u periodu od 4. kolovoza 2010. godine do danas. Tijekom dana predsjednik Vlade Zdenko Ćosić, zajedno s ministrima, održao je konferenciju za novinare na kojoj je okupljenim predstavnicima medija iznio podatke o zatečenom stanju u Proračunu Županije Zapadnohercegovačke, nepravilnostima i nezakonitostima u radu bivše Vlade, osobito u periodu nakon izglasavanja nepovjerenja Vladi. Predsjednik Ćosić je naglasio kako je bivša Vlada, unatoč donošenju Zaključka o obvezivanju Vlade Županije Zapadnohercegovačke u prijelaznom razdoblju, koji je donijela Skupština Županije Zapadnohercegovačke na 34. sjednici održanoj 4. kolovoza 2010. godine, a kojim se Vlada obvezuje da ne smije vršiti nikakve transakcije osim isplata plaća i doprinosa za proračunske korisnike, ignorirala navedeni Zaključak, čime je grubo prekršen Zakon o izvršavanju Proračuna Županije Zapadnohercegovačke. Vlada ŽZH [ Iz Ureda predsjednika ]

