Pješadijska jedinica Oružanih snaga BiH, koja je u petak iz Tuzle otputovala u NATO misiju u Afganistan, jučer je stigla u provinciju Helmand gdje će boraviti idućih šest mjeseci, potvrđeno je u Ministarstvu odbrane BiH. “Zadržali su se nekoliko dana u Danskoj na posljednjim vježbama gađanja iz oružja koje su zadužili. Tokom noći između srijede i četvrtka poletjeli su za Afganistan. U četvrtak ujutru su sletjeli na aerodrom u blizini NATO baze koju će obezbjeđivati. Sve je prošlo bez ikakvih problema i uskoro će početi sa svojim poslom”, kazao je Živko Marjanac, zamjenik ministra odbrane BiH, pišu Nezavisne novine. Detalje o životu i uslovima koji čekaju bh. vojnike u mirovnoj misiji u Afganistanu iz Oružanih snaga BiH još ne žele otkrivati. “Sve što sada možemo reći je da će naši vojnici vršiti unutrašnje obezbjeđenje dvije NATO baze u provinciji Helmand. U Danskoj su dobili najbolje oružje i opremu po najvećim NATO standardima”, rekao je Miladin Milojčić, načelnik Združenog štaba Oružanih snaga BiH. Istakao je da svakih sat vremena bude informisan o stanju naše jedinice i da je do sada sve prošlo bez ijednog problema. Bh. mirovnjaci će u dvije šestomjesečne rotacije biti stacionirani u NATO bazama u Helmandu, jednoj od ukupno 34 afganistanske provincije, koji se nalazi na jugozapadu ove azijske zemlje. Helmand je poznat kao najopasnija provincija u Afganistanu, a čak 30 odsto njenog teritorija pod kontrolom je talibana. U ovoj provinciji, koja se smatra najjačim utočištem talibana, česti su sukobi NATO vojnika i talibanskih pobunjenika. Helmand je poznat i po proizvodnji opijuma. Cijeli Afganistan opskrbljuje više od 90 posto svjetske potražnje za opijumom. Samo na provinciju Helmand, koja je površinom nešto veća od BiH a ima oko 1,4 miliona stanovnika, otpada 42 odsto svjetske proizvodnje opijuma. “Mi smo upoznati sa svim ovim rizicima. Naše vojnike ni u kom slučaju ne bismo slali naslijepo. U baze u kojima će biti naši vojnici ranije smo slali oficire za vezu, koji su nam dali detaljne informacije o svim potrebnim aspektima misije. Te informacije ne mogu odavati jer bi mogle biti zloupotrijebljene od strane onih koji NATO-u ne žele dobro”, rekao je Milojčić, pišu Nezavisne novine. Bh. pješadijska jedinica, koja će služiti u ISAF misiji u Afganistanu, sastavljena je od dobrovoljaca i djelovaće u sastavu danskog kontingenta. Prema podacima danskih nevladinih organizacija, do jula ove godine u Afganistanu poginula su 33 danska vojnika. S obzirom na to da u ovoj zemlji službuje jedinica od 700 danskih vojnika, njihova smrtnost je najveća. U Ministarstvu odbrane BiH, niti u Oružanim snagama BiH nisu bili upoznati sa ljudskim gubicima danskog mirovnog kontingenta u Afganistanu. “Znamo da je to opasna zona i upoznati smo sa rizicima, ali smo ih sveli na minimum. Od početka mirovne misije niko od danskih vojnika nije stradao u bazama gdje će se naši vojnici nalaziti. Oni ne idu u borbene ili misije čišćenja koje su najopasnije”, ustvrdio je Marjanac. Tags: Afganistan, Bosna i Hercegovina, NATO, Oružane snage BiH

