Francuska je u petak navečer, unatoč višednevnim prosvjedima u koje su bili uključeni milijuni francuskih državljana, podignula dobnu granicu umirovljenja sa 60 na 62 godine. Naime, i Senat - gornji dom francuskog parlamenta - odobrio je kontroverzni projekt mirovinske reforme koju je inicirao francuski predsjednik Nicolas Sarkozy. Senatori su glasovali za dokument koji, uz ostalo, predviđa povećanje dobne granice za odlazak u mirovinu na 62 godine, a dobnu granicu za dobivanje pune državne mirovine pomiče sa 65 na 67 godina. Za zakonski je prijedlog glasovalo 177 senatora, a protiv su bila njih 153. Francuska vlada odlučno je branila prijedlog - isticanjem potrebe očuvanja prezaduženog mirovinskog sustava od sloma. Sindikalisti su isticali kako je dobna granica umirovljenja od 60 godina teško izboreno pravo i da su predložene promjene nepravda prema radnicima. Prosvjedni pokret predvodili su sindikati, premda su svi društveni slojevi bili uključeni u prosvjede, uključujući i školarce. Prije nego zakon stupi na snagu, protivnici projekta mirovinske reforme, prihvaćenog u oba doma parlamenta, još se s primjedbama mogu obratiti Ustavnom sudu. Inače, francuska policija u petak je uklonila blokade glavnih rafinerija, ali sindikati ne odustaju i najavljuju nove prosvjede. U petak ujutro, dan nakon što su sindikati pozvali na nove opće prosvjede 28. listopada i 11. studenoga, policija je uklonila blokadu jedne od ključnih rafinerija u Grandpuitsu u blizini Pariza. Sindikalisti su kazali da je najmanje troje ljudi ozlijeđeno u naguravanju s policijom. Policajci su izvršavali vladin nalog da natjeraju štrajkaše koji su danima kampirali ispred skladišta da opet pokrenu rad rafinerije i uspostave opskrbu gorivom. To je naredba koju vlasti mogu izdati kad procijene da štrajk predstavlja prijetnju javnom redu i miru. Njome se obvezuju štrajkaši da se vrate na posao pod prijetnjom sudskog progona. Predstavnici sindikata su najavili da će zbog postupaka policije slučaj dati na sud, jer sumnjaju u legalnost ovakve vrste preuzimanja rafinerija. "To je izravna opstrukcija našeg prava na štrajk", kazao je Charles Foulard iz sindikata CGT. Glavni sindikati pozvali su na još dva prosvjeda u sljedećih 10 dana i time pokazali da su spremni na borbu čak i nakon donošenja spornoga zakona. Vlada je, pak, posebnim mjerama ubrzavala donošenje zakona, jer je pritisak na Sarkozyja sve veći. Uz prekid prometa, Sarkozy se bori s 11-dnevnim štrajkom u rafinerijama i blokadama skladišta goriva zbog kojih je zatvorena petina benzinskih pumpi diljem zemlje, objavio je ministar energetike Jean-Louis Borloo. Zabrinjava to da su posljedice štrajka počele nagrizati ionako krhko francusko gospodarstvo. Francuska je tek izišla iz recesije, a štrajk je pogodio i turizam i kulturni život zemlje. "Ako Francuzi ne budu pažljivi, ubrzo će se pridružiti PIIGS zemljama odnosno Portugalu, Italiji, Irskoj, Grčkoj i Španjolskoj kao europskim zemljama čija su gospodarstva u nevolji", kaže profesor Anthony Sabino s newyorškog sveučilišta. Sarkozy želi da reforma, prema kojoj bi se u mirovinu išlo sa 62 umjesto sa 60, odnosno u punu mirovinu sa 67 umjesto sa 65, prođe brzo i bezbolno, uz nadu da će prosvjedi oslabjeti. No, anketa koje je u petak objavio Canal Plus pokazuje da i dalje 70 posto građana podupire štrajk. Sindikati misle da će snaga studenata, radnika javnog i privatnog sektora prisliti vladu da odustane od mirovinske reforme, baš kao što je to bio slučaj prije 15 godina.

