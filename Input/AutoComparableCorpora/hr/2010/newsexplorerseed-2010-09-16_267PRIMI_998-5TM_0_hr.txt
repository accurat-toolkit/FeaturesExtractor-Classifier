Pastor Jones Jones se nije dao smesti u mantrama da je Islam je vražja religija, a Kur'an zla knjiga, da bi dan prije obljetnice, 10. rujna, ipak povukao poziv za palež, objavivši da je već samom inicijativom skrenuo pažnju na ''problem radikalnog islama, koji želi nametnuti Americi svoje zakone.'' Iako je Jonesova crkva pretencioznog naziva Dove World Outreach Center (Golubičin centar za obraćanje svijetu) marginalna organizacija s pedesetak članova, dva je mjeseca držala u napetosti milijarde kršćana i muslimana, prijeteći izazvati požar u kojemu bi izgorjelo puno više od knjiga. Mahniti Jones, koji je u Njemačkoj globljen jer se lažno predstavljao kao liječnik, poznat je po izjavi da su sve religije osim kršćanstva - judaizam, hinduizam, budizam i islam - demonskog porijekla. Osim pripadnika drugih religija, ne podnosi ni homoseksualce, protiv kojih je na Floridi organizirao prosvjede. Dove World je dozlogrdio većini Amerikanaca, a gradonačelnik Gainesvillea opisao ih je kao "rubnu grupaciju koja samo sramoti našu zajednicu". Banka koja je "Golubicama" dala hipotekarni kredit zatražila je trenutačnu otplatu cjelokupnog iznosa od 140.000 dolara, dok je Rackspace, davatelj mrežnog prostora za Dove Worldov internetski portal, otkazao ugovor i zatvorio mu stranicu. Ako je marginalac poput Jonesa uspio uznemiriti svijet, kakav učinak na mase i visoku politiku imaju vjerski vođe s većim sljedbeništvom i dalekosežnijim planovima? Takav je za kršćane bio jedan od najutjecajnijih i najdugovječnijih papa, Ivan Pavao II. Prvi slavenski papa, rođen u Poljskoj kao Karol Wojtyla, putovao je više od bilo kojeg pape, beatificirao 1340 ljudi iz cijelog svijeta i ojačao spone s judaizmom te s pravoslavnom i anglikanskom crkvom. Za muslimane, u zadnjem stoljeću nitko nije bio veći od Ajatolaha Ruholaha Homeinija, glavnog pisca novije povijesti Srednjeg Istoka. Inspirator islamske revolucije, koju je pokrenuo iz progonstva u Francuskoj i kojom je 1979. svrgnut šah Reza Pahlavi, privukao je desetke milijuna poklonika u islamskom svijetu. Istovremeno, zapadnjaci su ga mrzili i bojali ga se zbog nepopustljivosti. Sajid Ali al-Sistani Rođen 4. kolovoza 1930. u Mašadu Zemlja: Iran Religija: islam - šijitizam Ajatolah Sajid Ali al-Husaini al-Sistani ima bradu dužu i pogled strašniji od pokojnog Homeinija. Najutjecajniji šijitski klerik broji desetke milijuna poklonika u Iranu te milijune među iračkim šijitima, koji ga smatraju životnim uzorom. Rođen u Iranu, ali nastanjen u Iraku od 1951., Al-Sistani je desetljećima djelovao u drugom planu, kao pripadnik manjinskog šijitskog stanovništva, za vrijeme diktature sunita Sadama Huseina. Od Huseinovog svrgavanja, izrastao je u najpopularnijeg vjerskog vođu regije, raširivši se po islamskom svijetu i otvorivši urede u 15 zemalja. Prepoznavši vrijednost Interneta dao je pokrenuti najveći specijalizirani portal namijenjem šijitima u svijetu. Svakodnevno prima tisuće e-mailova vjernika, a stotinama osobno odgovara. Svoj je golem utjecaj prikazao početkom 2004., kad je potakao masovne mirne demonstracije zahtijevajući slobodne izbore u Iraku i tražeći angažman UN-a umjesto angloameričke okupacijske sile. Na okupljanjima šijita prisutne su brojne Al-Sistanijeve fotografije, a prije no što je irački zakon to zabranio, njegove su slike isticale i tamošnje političke stranke u nastojanju da privuku čim više glasača. Rabin Ovadia Josef Rođen: 23. rujna 1920. u Basri Zemlja: Izrael Religija: ultraortodoksni judaizam Rodom iz južnog iračkog grada Basre, rabin Josef je duhovni vođa krajnje desne stranke Šas, koja zastupa interese ultraortodoksnih židova i igra značajnu ulogu u određivanju odnosa snaga na izraelskoj političkoj sceni. Svojim govorima često izaziva polemike i bijes onih na koje se obrušava, bilo Arapa ili Amerikanaca, kao kad je katastrofalni uragan Katrinu nazvao "božjom odmazdom". Idol je ortodoksnih, koji su ga prozvali "najvećim u svojoj generaciji" i "svjetlom Izraela", no nema potpore među liberalnim i umjerenim židovima. Unatoč političkom i vjerskom ekstremizmu, Josef je važan igrač u parlamentarnim križaljkama, usmjeravajući svoju stranku sad prema jednom, sad prema drugom savezniku. Kroz povijest, Šas se svrstao i uz umjerenog Jitzaka Rabina i uz ratobornog Bendžamina Netanjahua, zadobivajući tako utjecaj na parlamentarne odluke veći od onog koji bi mu inače dalo dvanaestak mjesta koje zauzima u Knesetu. Zahvaljujući spretnom manevriranju, Josef i Šas su se izborili za državnu potporu vjerskim školama i nepodijeljenom Jeruzalemu. Koliko je utjecajan, a opet iritantan za umjereniji dio izraelskog puka, Šas je pokazao 2008. kad je dugo oklijevao hoće li pristupiti vladi koju je sastavljala Tzipi Livni. Iako mu je Livni obećala povisiti državnu potporu djeci za milijardu šekela, rabin ju je odbio te su raspisani novi izbori. Papa Benedikt XVI Rođen: 16. travnja 1927. Zemlje: Vatikan, Italija, Njemačka Religija: kršćanstvo - rimokatoličanstvo Današnji čelnik katoličke crkve, bivši minhenski nadbiskup, papa Benedikt ledio je krv u žilama političara dok je još bio poznat pod svojim rodnim imenom Joseph Ratzinger. Konzervativni Nijemac neposredno je utjecao na rasplet američkih predsjedničkih izbora 2004., kad je u kritičnom trenutku predizborne kampanje odaslao poruku tamošnjim biskupima da odbiju dati svetu pričest katolicima koji podržavaju pravo na pobačaj. Budući da je tadašnji demokratski kandidat John Kerry liberalni katolik koji se zalaže za pravo na izbor, mnogi su uobičajeno demokratski katolički glasači pod dojmom Ratzingerove poruke prešli u tabor Georgea W. Busha. Benediktov je utjecaj najjači u Italiji, čija ga je politička ga je scena prvi puta vidjela u akciji ubrzo nakon što je 19. travnja 2005. izabran za papu. Tom se prilikom suprotstavio pokušajima da se izmijeni zakon koji ograničava liječničku pomoć pri umjetnoj oplodnji. Politički analitičari smatraju da je on zaslužan za propast tadašnjeg referenduma vezanog za pitanje izmjene spomenutog zakona. Kad je izbila globalna financijska kriza obratio se narodu porukom protiv materijalizma i pozvao tamošnje najpredanije vjernike da uđu u politiku i ubrizgaju joj nove doze kršćanskog morala. Ustao je i protiv prijedloga talijanske vlade za postrožavanje tretmana ilegalnih useljenika te mu je premijer Silvio Berlusconi otišao u audijenciju da mu objasni smisao predloženih mjera. Benedikt XVI zadnjih godina muku muči sa seksualnim prijestupnicima otkrivenim u okrilju katoličke crkve. Nakon serije skandala koje su proljetos uzdrmale ultrakatoličku Irsku, obećao je uvesti mjere koje će ubuduće zaštititi mlade i privesti pravdi prekršitelje. Rick Warren Rođen: 28. siječnja 1954. u San Joseu Zemlja: SAD Religija: kršćanstvo - južnjački baptizam Utjecaj vjerskih vođa na američku politiku je golem i neupitan. Billy Graham (92), propovijedao je uživo pred 2,5 milijuna vjernika i savjetovao dvanaestoricu američkih predsjednika od Harryja Trumana i Dwighta Einsenowera do Georgea W. Busha i Baracka Obame. Kao i Graham, južnjački je baptist i njegov duhovni nasljednik Rick Warren, najpopularniji propovjednik mlađe generacije. Warren je osnivač crkve Saddleback, jedne od najmnogoljudnijih američkih crkava čije je uporište u kalifornijskom Orange Countyju, gdje njegova crkva okuplja 23.000 vjernika. Warrenova knjiga ''The Purpose Driven Life'' (Svrhovit život) prodana je u 40 milijuna primjeraka u svijetu, a u Sjedinjenim Državama je najprodavanija tvrdo uvezana knjiga u povijesti. Warren je, dakako, na strani republikanaca te je uoči izbora 2004. diskretno podržao Busha protiv Johna Kerryja. Iako se nije izrijekom opredijelio, propovjedničkim porukama protiv pobačaja, istospolnih brakova i eutanazije je odražavao iste vrijednosti koje zagovara američka konzervativna stranka. Ipak, ne spada u kršćanske jastrebove te se zalaže za prava pojedinca, borbu protiv siromaštva i klimatskih promjena. Uoči izbora 2008. iznenadio je desničare stavom koji su jedni protumačili kao neutralnost, a drugi kao blagu potporu demokratskom kandidatu Baracku Obami protiv Johna McCaina. Njegov se odnos s predsjednikom opisuje kao prisan i prijateljski, nastupio je zajedno s Obamom u kampanji osvješćivanja problema AIDS-a. Peter Jasper Akinola Rođen: 27. siječnja 1944. Zemlja: Nigerija Religija: kršćanstvo - anglikanizam Dojučerašnji je lider nigerijske anglikanske crkve i bivši biskup glavnog nigerijskog grada Abuje jedan od najkonzervativnijih kršćanskih čelnika. Iako je anglikanska crkva u svijetu napravila korake prema liberalizaciji, nadbiskup Akinola ustraje na starim položajima i bori se protiv svih pokušaja ublaženih tumačenja Biblije. Njegovi omiljeni neprijatelji su homoseksualci oba spola, za koje smatra da ne zaslužuju blagoslov, mjesto među svećenstvom ili društvena prava općenito. Suprotstavljanjem homoseksualnosti, čime odudara od tendencije modernog anglikanizma, stekao je brojne neprijatelje među liberalnim anglikancima, ali i vojsku poklonika širom svijeta. Njegov se utjecaj proteže i izvan Nigerije pa ima poklonika i među anglikanskim skupinama u SAD-u. Podijeljeni između kršćanstva i islama, Nigerijci su vrlo religiozan narod, što je Akinolu učinilo prvorazrednom figurom u političkim ratovima. Političari se u kampanjama stalno pozivaju na Boga i ceremonijalno daruju sredstva crkvi, dobivajući zauzvrat potporu vjerskih vođa. Akinola se puno puta okoristio svojim značajem da progura konzervativne ideje. U svojim je brojnim posjetama političkim čelnicima redovno naglašavao da im Bog mora biti na prvom mjestu, usput tražeći da što jače stisnu homoseksualce. Tako je 2006. nigerijska vlada donijela uredbu kojom se zabranjuju istospolni brakovi u cijeloj zemlji - što je, dakako, dobro prihvaćeno na jednako netolerantnom islamskom sjeveru. XIV Dalaj Lama Rođen: 6. srpnja 1935. u Taktseru Zemlja: Tibet (Kina) Religija: budizam U usporedbi sa konzervativnim i netolerantnim vjerskim vođama, značajno je osvježenje XIV Dalai Lama, vjerskog imena Tenzin Gjaco, Tibetanac koji je 1959. tijekom ustanka protiv kineske okupacije prebjegao u Indiju i tamo uspostavio vladu u egzilu. Dalaj Lama je duhovni vođa za preko 80.000 Tibetanaca koji žive u izgnanstvu, no utjecao je na vjerska i moralna opredjeljenja milijuna ljudi raznih rasa i naroda. Šireći poruku nenasilja i miroljubivog suživota, svojstvenih budizmu, izrastao je možda u najomiljenijeg vjerskog vođu u svijetu. Svojom se karizmom i govorničkim sposobnostima zavukao pod kožu i holivudskim zvijezdama poput Richarda Gerea i Stevena Seagala, kao i vodećim političarima. Dalaj Lami je 1989. uručena Nobelova nagrada za mir zbog zalaganja za nenasilno oslobođenje i nezavisnost Tibeta, a primio je i brojne druge nagrade i priznanja. Iste godine u kojoj se sklonio u Indiju, okićen je nagradom Ramon Magsaysay, azijskom inačicom Nobelove nagrade, a prije četiri je godine postao tek peta osoba kojoj je dodijeljeno počasno kanadsko državljanstvo. Hrvatska je 2002. imala čast ugostiti globalno cijenjenog duhovnjaka. Opće divljenje Dalaj Lami ne prolazi bez prigovora, pa je jedan južnoafrički političar izjavio da ga smeta što se "svaka kritika na račun Dalaj Lame uspoređuje s pucanjem u Bambija." I povjesničari upozoravaju da Tibetanci nisu ni izbliza onako dobroćudni kakvim ih se prikazuje u holivudskim filmovima. U Tibetu je do 1913. službeno vladala kombinacija robovlasništva i feudalizma, a kazne za protivnike feudalnog terora uključivale su odsijecanje udova i smrt. XIV Dalaj Lama se, ipak, pokazao znatno civiliziranijim od svojih prethodnika, te je po dolasku na vlast 1950. započeo reforme, a i idućih je desetljeća govorio o potrebi promjena u tibetskom društvu. Religija je i biznis Snažan religijski brend Velečasni Zlatko Sudac je toliko jak brand u Hrvatskoj da je bar dio domaće crkvene hijerarhije zahvatila nelagoda. Sudac uživa mesijansku popularnost kod fanatičnijih katolika, umjereniji vjernicima su skeptični zbog izigravanje proroka, a agnostici i ateisti ga smatraju estradnim poduzetnikom. Sudac postaje tevizijski lik Bio on iskreno uvjeren u svoje poslanje "božjeg službenika", ili je proračunati glumac, Sudac je uspješan u poslu. Njegova tvrtka Joshua d.o.o. prošle godine ostvarila prihod od 2,9 milijuna, a dobit od 1,4 milijuna kuna. Direktor Joshue Franjo Toljanić kaže da je taj iznos zarađen prodajom Sudčeve knjige "Zlatko Sudac - razgovori" te CD-a s duhovnom glazbom "Put, istina i život". Propovjednik bi trebao biti središnji lik katoličke televizije, projekta kojeg podupire dijaspora i koji bi mogao krenuti oko Božića. TV projekt neće biti financiran marketingom već donacijama vjernika.

