Piše: Biserka Pavić, mr. pharm., Medical Intertrade d.o.o. Prema antičkoj legendi, crveni koralj je nastao kada je Perzej odsjekao Meduzinu glavu i bacio je u more. Morske alge, prekrivene krvlju iz Meduzine glave okamenile su se i postale koralji. Zagonetni mit koji je u 17. stoljeću nadahnuo francuskog slikara Claudea Lorrainea da naslika Perzeja i postanak koralja, danas se nalazi u jednoj privatnoj zbirci u Engleskoj. Po izgledu biljka, mineral po vapnenastom koštanom sustavu, koralj je u stvarnosti životinja. Ali pogrešno je misliti da je koralj obična životinja. Koralji su božanska stvorenja, a njihovo se božansko podrijetlo odrazilo na njihovu ljepotu. Njihova nedostupnost uzrokovana činjenicom da žive u morskim dubinama oduvijek ih je obavijala tajnovitošću. Koraljima se pripisuju ljekovita svojstva i vjerovalo se da štite od zla. U antičko se doba smatrao svetim kamenom božice ljubavi Afrodite. Stari su Egipćani, Grci i Rimljani ukrašavali zidove svojih palača i vaza, te izrađivali nakit. Koristili su ga u trgovini mijenjajući koralj iz Sredozemnog mora za jantar iz Sjevernog mora. U Indiji se vjeruje u moć dragog i poludragog kamenja na ljudsko zdravlje, a za koralj se vjeruje da liječi reumatizam, artritis i druge bolesti. Koralji zrače, a to zračenje povezano je s planetom Marsom koji utječe na tjelesnu temperaturu, koštanu srž, te središnji živčani sustav. U srednjem vijeku bio je običaj nositi komadiće koralja uz sebe kao amajliju protiv uroka. I danas je čest običaj kod mnogih naroda pokloniti djetetu koraljnu narukvicu, jer koralji blijede pri povišenoj temperaturi tijela pa su odličan indikator povišene temperature u djeteta. Crveni koralj (Corallium rubrum) U Jadranu živi oko šezdesetak vrsta koralja, a danas ih najviše ima oko Kornata, Visa, Hvara, Lastova te šibenskih i zadarskih otoka i unutar špilja u nacionalnim parkovima i parkovima prirode (Telašćica, Kornati i Mljet). Najpoznatiji je zlarinski koralj koji se vadi u području Kornata. Kolonije koralja žive prirasle na kamenu podlogu, izgledom podsjećaju na morska "stabalca" krošnjom okrenutom prema dolje. Razgranata stabalca crvenog koralja obično narastu od 30 do 40 cm, ali u prosjeku su kolonije velike oko 15 cm u promjeru. Najveći zabilježeni primjerci bili su dugački jedan metar. Ovisno o vrsti unutarnjega koštanog sustava, koralje dijelimo na one s tvrdim i one s mekšim koštanim sustavom. Općenito, skelet kod koralja izgrađen je od kalcijeva karbonata u obliku kalcita ili aragonita. Najveće kolonije nalazimo dublje, od 80 pa sve do 600 metara dubine. Najpoznatiji je crveni koralj iz roda Corallium rubrum koji ima tvrdi koštani sustav pa je cijenjen kao materijal za izradu nakita. Naziva se još i "dragocjeni koralj" i u današnje vrijeme zbog pretjeranog vađenja se smatra ugroženom vrstom. Crvena boja koja koralju daje toliku vrijednost potječe od karotenoidnog pigmenta u osnom skeletu, a ne od željeza kako se prije mislilo. Jednom koraljnom grmu kakvi se još uvijek mogu vidjeti na nekim jadranskim tržnicama (jedan bijeli grm vidjela sam nedavno na jednom zagrebačkom buvljaku, a ima ih i u izlozima nekih zlatarni!), potrebno 100 do 200 godina da naraste! U Hrvatskoj se ta dragocjena vrsta smatra ugroženom i zaštićena je Zakonom o zaštiti prirode. U Pravilniku o pro-glašavanju divljih svojti zaštićenim i strogo zaštićenim (NN, 2006. i 2009.) crveni koralj navodi se kao zaštićena zavičajna vrsta. Za vađenje crvenog koralja u Jadranu koncesiju ima samo osam ronilaca i Ministarstvo zaštite okoliša dozvole više ne izdaje. Prema tome, vađenje crvenog koralja bez dozvole kažnjivo je zakonom. Koraljarstvo Povijest koraljarstva u Hrvatskoj datira iz 13. stoljeća. U početku koralj se vadio uz pomoć drvenog križa tzv. Andrijinog križa na kojeg je pričvršćena mreža i koji se spuštao na oko 50 metara dubine i brod ga je vukao po dnu ili okomito uza stijene. Križ je lomio koralje, čiji su dijelovi padali u mrežu. Ovaj način vađenja bio je vrlo neučinkovit jer je veći dio koralja ostao slomljen na dnu. Godišnje bi posada jednog broda skupila od 1 do 2 tone crvenog koralja. Potkraj 19. stoljeća koralje su vadili ronioci s teškim skafanderima, što je povećalo učinkovitost, no zbog neodgo-varajuće opreme često je pothvat završavao smrću roni-oca. Zidovi crkava u Zlarinu prepuni su zavjetnih grana koralja, što dovoljno govori o zebnji kojom su ronioce ispraćali na posao.U današnje vrijeme, iz Sredozemnog mora se izvadi do 20 tona crvenog koralja godišnje. Iako mnogi znanstvenici i dalje tvrde da crveni koralj nije ugrožen, stvarnost je bitno drugačija. Njegova visoka ekonomska vrijednost potaknula je mnoge profesionalce i amatere da doslovce istrijebe crveni koralj iz plićeg područja, ostavljajući ga samo na većim dubinama Sredozemlja koja također više nisu nedostupna, jer tehnike ronjenja svakodnevno napreduju. Danas se crveni koralj vadi uglavnom s pomoću opreme za autonomno ronjenje. Ronilac može godišnje izvaditi do 3 tone u 200 zarona. Vade se samo veće jedinke s promjerom baze veće od 7 mm, jer su ekonomski isplativiji. U Francuskoj se pokušalo i s uzgojem koralja, no zbog sporosti rasta (oko 6 mm godišnje) uzgoj je potpuno neisplativ, premda nije nemoguć. Koraljni nakit Vjerujem da većina žena pri spomenu koralja pomisli na nakit od koralja. Ljepota koraljnog nakita je vječna i ne podliježe modnim trendovima te izmamljuje uzdahe. Nakit od koralja nije jeftin, ali s obzirom na to da je Corallium rubrum na pojedinim nalazištima gotovo istrijebljen, ne treba niti biti. Cijenu koralja određuje debljina grane, klasa i boja koralja. U izradi nakita moguće je iskoristiti gotovo svaki komad koralja. Dragocjeni crveni koralj je cijenjen kao nakit još od antičkih vremena, a nakit od jadranskog koralja na cijeni je već stoljećima. Podaci o najstarijim nađenim koraljnim rezbarijama i nakitu dolazi još iz vremena Babilona, a kulturu štovanja koralja prihvatili su i drevni Egipćani. Kada se koralj izvadi iz mora, najprije se mora očistiti od vanjskoga mekog dijela. Tako dobivena grana koralja siječe se prema debljini. Deblji koralj služi za izradu većeg i skupljeg nakita pa mu je i cijena veća. Posljednja faza obrade je poliranje koje često ima i više od pet faza, ovisno o sjaju koji nakit treba dobiti. Bez obzira na mogućnost strojne obrade i danas se mnogi unikatni primjerci koraljnog nakita izrađuju ručno, za što treba puno vremena, vještine i strpljenja. Odlično se dopnjuje sa srebrom i zlatom za izradu ogrlica, narukvica i naušnica. Mnoge se obitelji obradom koralja bave godinama i generacijama. Na Zlarinu se i danas ručno izrađuje nakit od koralja na isti način kao i prije četrdesetak godina te za izradu jedne ogrlice treba i nekoliko dana. Na Korčuli postoje obitelji koji se obradom koralja bave već treću generaciju. Koraljni grebeni formirani su od različitih vrsta koralja od kojih se neki, ali ne svi, upotrebljavaju za izradu nakita. Najpoznatiji koralj za izradu nakita, katkad još nazivan i "volovska krv", je Corallium rubrum (također znan i kao Corallium nobile). Živi u Sredozemlju, poznata su nalazišta u blizini Genove i u Napuljskom zaljevu (koralji vole područja vulkanske aktivnosti ) te u morskim špiljama oko turističkog gradića Algheroa na Sardiniji, dio poznat i pod nazivom "koraljna rivijera". Ista vrsta nađena je uz obale Portugala (u blizini Gibraltara) i zapadnim obalama Afrike (otočje Capo Verde u Atlantiku, također područje vulkanske aktivnosti). Znanstveni centar za istraživanje mora u Monaku objavio je rezultate koji ukazuju da je uslijed ilegalnog izlova zbog svoje komercijalne vrijednosti, kojim nesavjesni ronioci opustošuju cijela staništa ne ostavljajući populaciji mogućnost da se obnovi te zagađenja mora i bolesti kojima su koralji izloženi, nalazišta na kojima žive koraljne zajednice u Sredozemlju, smanjena su za 66 % u posljednjih 15 godina. Druge koraljne vrste koje se upotrebljavaju se za izradu nakita su Corallium japonicum, Corallium secundum i Corallium elatius. Nalazišta su u Japanskom moru (Ogasawara arhipelag od tridesetak otočića), i uz obale Kine, Tajvana, Vijetnama, Filipina i izoliranih arhipelaga u Pacifiku i Indijskom oceanu, na dubinama od 350 do 1500 m. Japan koji isporučuje na svjetsko tržište značajne količine crvenog koralja za izradu nakita, ograničio je posljednjih godina u znatnoj mjeri te količine. Torre del Greco je maleni gradić pokraj Napulja u Italiji, najvažnije je mjesto u Europi za obradu koralja jer su u okolnom moru bila velika nalazišta. Većina sirovog koralja koji se danas tamo obrađuje potječe upravo iz Japana. Zbog jeftine radne snage brusione koralja sele se na Daleki istok gdje Hong Kong postaje centar obrade i trgovine koraljima. Vrlo popularan za izradu nakita je i Bamboo koralj koji nalazimo u Južnom Kineskom moru, posjeduje svojstvo fluorescencije kojim privlači planktone te znatno brže raste i krupniji je od običnog koralja. Jeftin je jer mu boja nije atraktivna (žućkasto-siva), ali pri izradi nakita boji se u intenzivno crvenu boju. Crvena boja je najtraženija pa se i bijeli koralji boje u crveno. Oni su kvalitetniji i skuplji te se kemijski tretiraju i postaju crveni kroz cijeli presjek, dok se jeftinijim Bamboo koraljima oboji samo površina. Od koraljnog "praha" izrađuju se kuglice koje se strojno obrađuju, a kvalitetna ljepila onemogućuju pravu procjenu vrijednosti današnjega koraljnog nakita.Kada se koralj zagrije na visokoj temperaturi, on postaje bijel, ali ne promijeni oblik. Po tome možemo prepoznati da je koralj pravi. Osim crvenog, među zaista posebne koralje možemo svrstati još i bijeli Amphihelia oculata i ružičasti koralj Corallium secundum te one vrlo rijetke, crni Antipathes sp. i modri koralj Heliopora coerulea. Ova jedinstvena vrsta zahvaljuje naziv karakterističnoj i trajno plavoj boji svojega skeleta, te je zbog svoje ljepote redovito prisutan u morskim akvarijima, zbog čega je gotovo i istrijebljen. Najveće stanište modrog koralja je japanski otočni arhipelag Ishigaki. Ali ima i ohrabrujućih vijesti, kao npr. otkriće u travnju 2009. da se na jugu Italije u Mesinskom tjesnacu, još od vremena kad su zastrašujuća mitska stvorenja Scila i Haribda gutala mornare i brodove, krije jedna od najvećih šuma crnog koralja na svijetu. Biolozi talijanskog Instituta za zaštitu i istraživanje mora pronašli su 30 000 kolonija (veličine dva nogometna igrališta) Antipathella subpinnata i Antipathes dicotoma koralja na dubini od 55 do 100 metara. Znanstvenici ne žele otkriti točnu lokaciju jer strahuju od pljačkanja nalazišta. Ovo je prvi put da će ta vrsta koralja biti ispitivana u svom prirodnom okruženju. Koraljni grebeni Voda čini 71 posto Zemljine površine, a 98 posto od toga su oceani pa i ne čudi da svi koji su vidjeli Zemlju iz svemira kažu da je "plavi planet". Mnoge ljepote krase našu Zemlju, ali svakako jedan od najljepših ukrasa plavog planeta je veliki koraljni greben, poznat i kao Australski greben. Proteže se duž ruba kontinentalnoga dijela sjeveroistočne Australije poznatog kao Koraljno more, a dio je Tihog oceana. Taj dragulj indigomodre i safirnozelene boje najveći je, najraznolikiji i najčudesniji ekosustav na našem planetu i vidi se iz svemira. Sastavljen je od 2900 pojedinačnih grebena i 900 otoka koji se protežu na 150 km dužine i 2000 km širine što je u prosjeku 345 tisuća kvadratnih kilometara. Veliki koraljni greben jedinstvena je cjelina načinjena od milijarde malenih organizama poznatih kao koraljni polipi izrasli na algama. Ta simbioza tijekom koje alge i koralji, a i različite druge vrste živih bića iz podmorskog svijeta skladno žive, započela prije 20 000 godina. Porastom razine mora u tom području, mnogi kontinentalni otoci bili su potopljeni. Koralji su tada prekrili brežuljke formirajući današnje otočiće i grebene. Razina mora nije se na grebenu mijenjala posljednjih 6 000 godina i starost današnjih grebena je između 6 000 i 8 000 godina. Koralji su vrlo osjetljivi na promjene uvjeta u kojima žive; na promjenu saliniteta, kiselosti i temperature mora te onečišćenosti i pogubnog utjecaja čovjeka. Osim ilegalnog izlova, na brojnost populacija crvenoga koralja utječu i kočarenje, ribolov mrežama, sidrenje brodova, onečišćenje, a u posljednje vrijeme i globalno zagri-javanje. Klimatske promjene ugrožavaju greben i njegov ekosustav, što za posljedicu ima i masovno izbjeljivanje koralja, tj. gubitak boje kod organizama. Od 1979. primijećena je rapidna promjena boje koraljnih grebena u Japanskom i Karipskom moru te uz obale Istočne Afrike, Indonezije i Južne Amerike. Do 1988. godine pojava se proširila na Južna mora i veliki koraljni greben. Pravi razlozi za tu pojavu još nisu otkriveni, ali glavnim se smatra onečišćenje mora, globalno zatopljenje i povišena radijacija. Temperatura mora iznad 29 stupnjeva izaziva stres kod koralja pa pojačano stvaranje otrova izaziva njihovo izbjeljivanje. Rezultat izbjeljivanja je i gubitak kalcijeva karbonata pa se svi organizmi koji žive u simbiozi nalaze pred gubitkom staništa. Istraživanja pokazuju da, iako se svi trude smanjiti štetu nastalu u prirodi zbog emisije ugljičnog dioksida koji oceane čini kiselijima i nastalih posljedica klimatskih promjena, za većinu koraljnih grebena ipak je prekasno. Čak trećina ugljičnog dioksida iz atmosfere nastalog ljudskim djelatnostima otapa se u oceanima i morima, a nastala ugljična kiselina povećava kiselost morske vode i snizuje koncentraciju iona CO. Zakiseljavanje oceana uzrokuje povećano otpuštanje ugljičnog dioksida u atmosferu što koralje čini krhkima i podložnima bolestima. Promjena kiselosti utječe i na druge oblike života u oceanima i morima, poput školjaka, koje se kao i koralji sastoje od kalcijeva minerala aragonita ili planktona kojima se koralji hrane. Znanstvenici predviđaju da bi kao posljedica globalnih promjena do 2030. godine moglo biti uništeno više od 50 posto koraljnih grebena u svijetu. Kao primjer navode koraljnu zajednicu u Panami koja je potpuno izumrla (97./98.) u samo šest godina zbog posljedica prekomjernog zagrijavanja. No koraljni su grebeni samo jedno od ugroženih područja na Zemlji. Sjetimo se samo Arktika i kišnih šuma kojima također prijeti uništenje, a bile su ovdje prije nas.Svakog dana sve je očitije da je čovjek svojim pogubnim utjecajem na prirodu sve ljepote i blaga zemlje osudio na nestanak. Naš je život tek mali djelić trenutka u životu našega plavog planeta. Sve je tu bilo prije nas: mora, oceani, šume, rijeke, sva prirodna blaga zemlje i mi nemamo pravo uništavati sve ono što je tu bilo milenijima. Prirodu nismo naslijedili od svojih predaka, već smo je posudili od svojih potomaka! kaže indijanska poslovica. Indijanci su zemlju smatrali svojom Majkom i tako su se i odnosili prema njoj. Kažu da je majčinska ljubav bezuvjetna i bezgranična, ali život nas uči da sve ima svoje granice... < natrag

