Orco grupa planira izvući Sunčani Hvar iz nezavidne financijske situacije pretvaranjem potraživanja u kapital i reprogramiranjem bankarskih kredita. To je plan koji će delegacija Orco grupe danas predložiti premijerki Jadranki Kosor i nadzornom odboru Sunčanog Hvara. Prema riječima predsjednika uprave Orco grupe Jean-Francoisa Otta, Orco namjerava ostati u Sunčanom Hvaru i biti lider koji usmjerava razvoj kompanije. Kako bi se osigurao nesmetani nastavak poslovanja, Orco predlaže Vladi, kao partneru, dokapitalizaciju Sunčanog Hvara putem pretvaranja postojećih potraživanja u vlasnički udio. 'Dobili smo vrlo jasan zatjev od glavnih kreditora, PBZ-a, Erste banke i Splitske banke', rekao je Ott, dajući do znanja da banke traže da Orco i HFP pretvore sve zajmove u kapital. Kako Orcova pozajmica Sunčanom Hvaru iznosi 80 milijuna kuna, a HFP-ova 18 milijuna kuna, ovakav tip dokapitalizacije doveo bi i do promjene vlasničke strukture tako da bi se povećao udjel Orco grupe. Na inzistiranje novinara da pojasni promjene u vlasničkoj strukturi, Ott je rekao da će to ovisiti o više faktora koji su predmet pregovora. Prema riječima predsjednika uprave Orco grupe, u dokapitalizaciji je otvorena mogućnost sudjelovanja i drugih dioničara, a Orco nema ništa protiv toga i da HFP uloži dodatna sredstva, kako bi zadržao postojeći udio u vlasničkoj strukturi. Otvoreno je i pitanje cijene dionice, pri čemu Orco predlaže smanjenje nominalne vrijednosti prije dokapitalizacije. Čelnik Orco grupe pozvao je Vladu i Hrvatski fond za privatizaciju na zdrav razum, naglašavajući da Vlada i HFP moraju izvršiti svoje obveze. U slučaju negativnog odgovora iz Vlade, iz Orca su poručili da će iskoristiti sve pravne mogućnosti da zaštite svoje interese, dajući do znanja da Orco grupa riskira gubitak od 500 milijuna kuna. Podsjetimo, HFP je u srpnju, uoči isteka petogodišnjeg roka, raskinuo ugovor o javno-privatnom partnerstvu, uz objašnjenje da Orco nije izvršio preuzete obveze. 'Da spriječimo pokretanje stečaja i financijske dubioze, objavili smo jednostrani raskid ugovora', izjavio je tada Vedran Duvnjak, predsjednik HFP-a, te najavio da će se HFP u budućnosti brinuti o Sunčanom Hvaru. Kako Orco nije prihvatio jednostrani raskid ugovora, otvoren je postupak mirnog razrješenja spora u okviru kojega se vode i današnji pregovori.

