Poslovno vijeće za gospodarsku suradnju s Ruskom Federacijom, koje će voditi bivši predsjednik Vlade RH i poznavatelj hrvatsko-ruskih gospodarskih odnosa dr. Franjo Gregurić, osnovano je 8. lipnja u HGK, a najavljeno je i skoro otvaranje Predstavništva Hrvatske gospodarske komore u Moskvi. Osnivanju Vijeća prisustvovalo je oko 100 hrvatskih gospodarstvenika. Ekonomska kriza te pad prometa u Hrvatskoj pridonijeli su značajnom porastu interesa te okretanju hrvatskih gospodarstvenika prema ruskom tržištu, s kojega se uvoze za Hrvatsku važni energenti i minerali, naglasio je predsjednik HGK Nadan Vidošević. Kako je rekao, moramo biti uporni te ne odustajati od vitalnog interesa za Hrvatsku jer je rusko tržište veliko i zahtjevno, ali pruža značajne mogućnosti. U razgovorima s ruskim partnerima stekli smo dojam da postoji dobra volja i pozitivno stajalište prema hrvatskom nastupu na tom tržištu, a to će pridonijeti i postizanju veće konkurentnosti hrvatskoga gospodarstva i njenim izvoznim rezultatima, naglasio je Vidošević te dodao kako se za mjesec dana otvara i predstavništvo HGK u Kabulu, koje će pomoći hrvatskim tvrtkama da poslovima uspješno sudjeluje u donatorskim sredstvima usmjerenima Afganistanu. Potpredsjednica HGK Dunja Konjevod naglasila je poslovnu suradnju gospodarstva Rusije i Hrvatske, koje je 2008. godine zabilježilo ukupnu robnu razmjenu 3,4 milijardi USD. Od toga je hrvatski izvoz u Rusiju bio 186,2 milijuna USD, a uvoz 3,2 milijuna USD. Lani je robna razmjena smanjena te je bila 2,16 milijardi USD, od čega je hrvatski izvoz bio 154 milijuna USD, a uvoz iz Rusije dvije milijarde USD. Iz Rusije se ponajviše uvoze energenti, sirovi ugljen i bakrena žica, a u tu zemlju iz Hrvatske se izvoze farmaceutski i prehrambeni proizvodi, u posljednje vrijeme i kozmetika, namještaj te tekstil. Hrvatska je u Rusiju od 1993. do 2009. godine uložila 48,9 milijuna eura izravnih investicija, a iz Rusije je u Hrvatsku uloženo 126 milijuna eura. Hrvatsku je lani posjetilo i 133.000 ruskih turista, napomenula je Dunja Konjevod. Brojne su mogućnosti poslovne suradnje s Rusijom te su stoga intenzivirane aktivnosti kao što je osnivanje Poslovnog vijeća za gospodarsku suradnju s Ruskom Federacijom te otvaranje Predstavništva HGK u Moskvi, rekla je Dunja Konjevod te dodala kako je svrha osnivanja Poslovnog vijeća kontinuirana razmjena informacija i aktivno sudjelovanje predstavnika svih zainteresiranih tvrtki u definiranju prijedloga za unapređivanje gospodarske suradnje s Rusijom, s ciljem povećanja hrvatskog izvoza. Predviđeno je besplatno članstvo, a članicama mogu postati sve tvrtke koje surađuju ili su zainteresirane za suradnju s Rusijom. Nakon osnivanja Poslovnog vijeća za gospodarsku suradnju s Ruskom Federacijom planira se i osnivanje Rusko-hrvatskog poslovnog vijeća. U povodu toga 21. rujna u Zagrebu održat će se seminar Ruske komore o mogućnostima otvaranja i registriranja tvrtki u Rusiji, a 19. lipnja u nazočnosti predsjednice Vlade RH Jadranke Kosor otvorit će se i Predstavništva HGK u Moskvi koje će pridonijeti stvaranju baze podataka, pomoći gospodarstvenicima obavještavanjem o tenderima te mogućnostima nastupa na sajmovima u Ruskoj Federaciji te pri pronalaženju poslovnih partnera, najavila je Dunja Konjevod. Predsjednik Poslovnog vijeća za gospodarsku suradnju s Ruskom Federacijom dr. Franjo Gregurić naglasio je važnost ruskog tržišta, gdje su prisutne sve važne svjetske kompanije. Posjeti predsjednika RH i predsjednice Vlade RH Rusiji govore kako hrvatska politika čvrsto stoji iz onih tvrtki koje rade i namjeravaju poslovati na tom tržištu. Velik je broj tvrtki koje su ranije poslovale zanemarilo rusko tržište, te stoga treba učiniti puno više te osigurati kvalitetan nastup na tom važnom tržištu, rekao je dr. Gregurić naglasivši graditeljstvo, industriju građevnog materijala, industriju namještaja te prehrambenu, farmaceutsku i kožarsku industriju. Temeljno je pitanje povećanje hrvatskog izvoza u Rusiju, a Predstavništvo HGK u Moskvi moglo bi biti odskočna daska hrvatskim tvrtkama, osobito malim i srednjim, za nastup na ruskom i okolnim tržištima, naglasio je dr. Gregurić. Budući direktor Predstavništva Ivica Budanec naglasio je kako se dugogodišnje iskustvo rada na ruskom tržištu može iskoristiti u interesu hrvatskih tvrtki koje namjeravaju poslovati u Rusiji, a koja se u poslovnom smislu uvelike promijenila u posljednjih 10 godina. Budanec je naglasio kako su ruske državne i gospodarske institucije pružile značajnu podršku otvaranju Predstavništva HGK u Moskvi.

