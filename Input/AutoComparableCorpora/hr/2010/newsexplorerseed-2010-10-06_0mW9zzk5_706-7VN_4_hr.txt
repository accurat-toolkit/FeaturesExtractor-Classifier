Dobson je također dodao da je mulj neutraliziran na razinu koja ne bi trebala predstavljati daljnju opasnost za okoliš. Rekao je da je pH mulja sada ispod 10, što je također povećana lužnatost, ali ipak znatno manja od 13 na početku katastrofe. Neimenovani dužnosnik mađarske vodoprivrede je ranije rekao AFP-u da je na ušću rijeke Rabe u Dunav izmjerena povećana lužnatost (pH), između 8,96 i 9,07, dok je uobičajena razina 8. Mjerenje je izvršeno jutros u 8.30 sati blizu Gyora. Otrovni mulj koji je u ponedjeljak istekao iz tvornice aluminija u Mađarskoj dospio je do rijeke Rabe, jedne od pritoka Dunava. U ušću te rijeke u Dunav uočene su prve uginule ribe što je naznaka onečišćenja. Ph vrijednost tamošnje vode je 9,1, objavile su službe za saniranje štete. Visoka i opasna lužnatost pokušava se smanjiti dodavanjem gipsa i kiseline, prenosi HRT. Zbog opreza, izvanredno stanje traje i dalje u Mađarskoj. U rijeci Marcel koja je pritok Rabe zabilježen je veliki pomor ribe. Dobson je rekao da je čitav ekosustav te rijeke uništen zbog visoke razine lužnatosti. Mađarski ured Svjetskog fonda za zaštitu prirode objavio je da je onečišćenje rijeke Marsal puno gore nego što se očekivalo. Ekipe hitne pomoći dijele letke s pozivima stanovništvu da ne lovi i ne jede ribu iz rijeka Rabe i Marsal te da izbjegavaju kontakt s vodom. Naša Državna uprava za zaštitu i spašavanje prijepodne je priopćila da je stručni tim Hrvatskih voda u suradnji sa Zavodom za javno zdravstvo Osječko-baranjske županije jutros započeo pojačani monitoring Dunava kod Batine zbog ekološke katastrofe u Mađarskoj. Uzimaju se prvi pojačani uzorci vode iz Dunava, a nastavit će se svaki dan idućih tjedan dana, te nakon toga ovisno o procjeni i daljnjem razvoju situacije. Iz regionalnog Ureda za katastrofe Republike Mađarske DUZS-u su javili da se i dalje radi na sanaciji sedam naselja zahvaćenim onečišćenjem. Intenzivno se radi i na rijeci Rabi i potoku Marcel kako bi se spriječilo onečišćenje vodotoka. Nizvodno prema Dunavu sipa se gips u vodu kako bi se smanjila pH vrijednost. Državna uprava za zaštitu i spašavanje obaviještena je od strane Monitoring and Information centra EU Mehanizma za suradnju u civilnoj zaštiti kako mađarske vlasti drže situaciju pod kontrolom te kako za sada nisu zatražili međunarodnu pomoć.

