Vijeće sigurnosti Un-a nakon više od deset sati rasprave zatražilo je istragu o izraelskoj akciji protiv flote brodova koji su u ponedeljak pokušali probiti izraelsku blokadu pojasa Gaze s humanitarnom pomoći. U priopćenju Vijeća sigurnosti, čiji je tekst nakon mukotrpnih pregovora predstavljen javnosti, stoji kako istraga treba biti brza, nepristrana, kredibilna i transparentna. Dopisnici ocjenjuju kako priopćenje VS-a predstavlja kompromis. Turska nije htela odustati od svoje oštre kritike Izraela dok su Sjedinjene Države, kao najbliži saveznik Izraela, pokušale ublažiti tekst priopćenja. Napad izraelske vojske na turski humanitarni konvoj razbjesnio je i ogorčio čitav svijet, a sve je više onih koji tvrde da je Izrael najnovijim nasilnim postupkom sam sebi zabio vanjskopolitički autogol i pokrenuo lavinu negativnih reakcija prema vladi u Jeruzalemu, koje bi u konačnici mogle dovesti do rješavanja statusa pojasa Gaze. Prema informacijama koje stižu iz svih krajeva svijeta, politički krugovi zasićeni su izraelskom samovoljom i nasilnim postupcima prema Palestincima na okupiranim područjima, iako se pritom upozorava i da konstantni višegodišnji napadi palestinskih militanata na teritorij Izraela također zaslužuju osudu. Najnoviji napad mogao bi potaknuti jači pritisak svijeta na Izrael da okonča trogodišnju blokadu Gaze i konačno pokrene mirovne pregovore s mrtve točke. Napad je oštro osudilo i 27 zemalja članica Europske unije, upozoravajući u izjavi kako postoji realna opasnost od daljnje eskalacije sukoba na tom području. - Europska unija pozvala je obje strane i sve sudionike da spriječe eskalaciju napetosti - navodi se u priopćenju koje je objavio ured visoke predstavnice EU-a za vanjsku politiku i sigurnost Catherine Ashton. Osudivši primjenu izraelske sile, koja je rezultirala brojnim žrtvama, Ashton je zatražila “hitnu, potpunu i neovisnu istragu događaja i okolnosti”. Ashton je poručila i da EU ne podržava politiku izolacije Gaze koja je kontraproduktivna, te je zatražila trajno rješenje za to područje i hitno otvaranje graničnih prijelaza za robu, humanitarnu pomoć i ljude. Svi svjetski mediji donose vijesti o valu prosvjednih okupljanja, mahom ispred izraelskih veleposlanstava širom svijeta, u kojima građani Njemačke, Turske, Grčke, SAD-a, Australije, Francuske, Austrije, Japana, Švedske, zemalja Južne Amerike i Arabijskog polutotoka spontano prosvjeduju protiv nasilne izraelske politike i stalnog izazivanja kaosa na okupiranim područjima, te zahtijevaju rješenje problema pojasa Gaze. Državljanin BiH pritvoren Veleposlanstvo Bosne i Hercegovine u Državi Izraelu informirala je Ministarstvo vanjskih poslova Bosne i Hercegovine kako je od izraelskih vlasti dobila potvrdu da je među putnicima konvoja humanitarne pomoći za palestinsko stanovništvo u pojasu Gaze bio i državljanin Bosne i Hercegovine Muhamed Jaser Sabagh. Prema informaciji izraelskih vlasti, gospodin Sabagh je pritvoren i sada se nalazi u zatvoru Ela, na domak Bar Ševe, i u dobrom je stanju. Ministar vanjskih poslova Bosne i Hercegovine Sven Alkalaj je odmah izdao nalog ambasadorici BiH u Izraelu Ivani Levi da našem državljaninu pruži konzularnu zaštitu, te da ga posjeti što je moguće prije.

