Američki politički vrh i stotine tisuća građana na različite su načine obilježili devetu godišnjicu terorističkih napada na New York i Washington u kojima je 11. rujna 2001. godine poginulo 2977 ljudi, a šest tisuća je ozlijeđeno. Ispred sveučilišta Malibu tako je na travnjaku zabodeno točno toliko američkih zastava koliko je bilo žrtava. – Vrijeme prolazi, ali ne i naša sjećanja na jedan od najtužnijih dana u američkoj povijesti. Nikada nećemo zaboraviti naše najmilije koji su živote izgubili zbog smrtonosnog pohoda terorista – poručio je Michael Bloomberg, gradonačelnik New Yorka, na komemoraciji koja je počela u 8.46 sati na Ground Zero, točno u vrijeme kad je prvi oteti zrakoplov udario u sjeverni toranj WTC-a. >>I muslimani su se molili u srušenom WTC-u >>Pastor Terry Jones: Definitivno odustajem od spaljivanja Kur'ana Prva dama u Pennsylvaniji Tišinu sunčanog rujanskog jutra u New Yorku jučer su prekinuli zvukovi gradskih sirena s kojima se građane pozvalo na odavanje minute počasti. Na newyoršku komemoraciju došao je američki potpredsjednik Joe Biden, a Barack Obama bio je u Pentagonu, gdje je prije devet godina treći zrakoplov kojim su upravljali teroristi Al-Qa’ide usmrtio 184 osobe. – Proglasio sam 11. rujna Nacionalnim danom sjećanja i služenja zajednici i devet godina poslije poručujem da nikada nećemo zaboraviti što se dogodilo tog dana i sve one koji su poginuli – rekao je Obama. Prva dama Michelle Obama i Laura Bush, supruga bivšeg predsjednika, nazočile su komemoraciji u Pennsylvaniji na mjestu gdje se u polje srušio četvrti zrakoplov nakon što su putnici napali teroriste. Devet godina poslije, Amerika i svijet još uvijek ne znaju potpunu istinu o terorističkim napadima. Osama nedostižan pravdi Glavni krivac Osama bin Ladin nije uhićen, a završetak rata u Iraku ne može se nazvati pobjedom dok u Afganistanu i dalje ginu američki vojnici. Inače, obljetnica je prigoda i za prisjećanje na sve apsurde tragedije iz 2001. Mnogi ne znaju da je na 17. katu južnog tornja WTC-a bila soba za molitvu islamskih vjernika, a u samim Blizancima 11. je rujna poginulo šezdesetak muslimana. "Amerika je izgubila sve izglede i mora otići iz Afganistana" Amerika je izgubila sve izglede za uspostavljanje mira u Afganistanu i moraju se bezuvjetno povući, objavili su afganistanski talibani u svojem proglasu u povodu 11. rujna. A oko 2000 ljudi mirno je prosvjedovalo, noseći upaljene svijeće, u New Yorku uoči godišnjice, u znak potpore gradnji džamije i Islamskog centra blizu mjesta napada. – Želimo skupa odbaciti stereotipe prema muslimanima. Odbacujemo ideju da je bilo koji dio našeg grada zatvoren za neku skupinu – rekla je Suzan Lerner, direktorica skupine za ljudska prava “Common Cause”.

