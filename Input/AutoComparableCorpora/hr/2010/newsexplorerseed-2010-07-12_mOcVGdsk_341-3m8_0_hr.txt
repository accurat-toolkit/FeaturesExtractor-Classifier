Zna se da Google svoju naslovnicu mijenja isključivo u posebnim prilikama. Jučer ju je promijenio. Novi logo sastavljen je u obliku stadiona Soccer City. Google vrlo dobro zna i zašto je jučer popularna tražilica bila obojena u crvenu, bijelu i plavu te u crveno-žutu, zastave Nizozemske i Španjolske. Voljeli mi nogomet ili ne, dan finala Svjetskog prvenstva dan je kada se Zemlja zaustavlja. Ovu igru naziva se najvažnijom sporednom stvari na svijetu. Sporednom? Poznajemo li možda neki drugi događaj, i to središnji, koji bi ovoliko uspio, i to na globalnoj razini? FIFA procjenjuje da će u osam sati navečer po afričkom vremenu za svoje ekrane televizora širom planeta biti prikovano tri milijarde ljudi. Neka se ne ljute ljudi iz Međunarodnoga olimpijskog odbora, ali finale svjetske nogoloptačke smotre najbitniji je sportski događaj vremena u kojem živimo. Olimpijadu možemo voljeti, ali za nogometnim smo prvenstvom ludi. I znamo pritom da je Jacques Rogge mnogo veći gospodin od Josepha Seppa Blattera, dokazanog mukljaroša, ali njegova FIFA danas je zvijezda koja sjaji jače. Više nema kontinenta koji ne pleše u ritmu 22-ice na terenu. Neki se još svađaju pa spominju zaista veliku popularnost ragbija, kriketa, badmintona, NBA…, ma ljudi budite ozbiljni. Imena svih tih sportova treba pisati malim početnim slovom ako ih stavljamo u istu rečenicu s njegovim visočanstvom Nogometom. Jučer ujutro sjeo sam na isto mjesto na kojem sam to učinio i prije mjesec dana, uoči svečanosti otvaranja prvenstva. Navijačko ludilo Mandelin trg u johannesburškom kvartu Sandtonu tada je bio pun navijača iz cijelog svijeta. Argentinci su taj dan raširili svoje zastave i pjevali Maradoni i Che Guevari. Brazilci svom selecaou. Posebno glasni bili su domaćini. Oni su skandirali svima. Gostima, samoj igri, treneru Bafane Bafane Pereiri, napadaču Tshabalali. Jučer je isti trg također bio prepun. Samo su zastave na njemu bile drugih boja. Nizozemci i Španjolci skakali su oko spomenika Neslonu Mandeli, grlili se međusobno. Poslije, nakon utakmice, jedna od ovih strana će plakati. Moji sportski kolege naknadno će raspredati o formacijama, igri bez lopte i golovima. Nadam se da za svoje tekstove neće morati nazvati u Dubrovnik i odatle konzultirati naše Oko sokolovo, Matea Beusana. Mene umjesto svega toga više zanima sve ono što se događa oko nogometa, sve to ludilo, zanos, adrenalinski šokovi, ljubav i mržnja. I gle, dok ovo pišem, u lokal u kojem sjedim ulaze šestorica u kockastim dresovima. Drago mi je, neću kriti. Pomišljam da su naši iseljenici koji žive u Južnoj Africi, kad ono: – Došli smo iz Zagreba, Rijeke, Zadra i Slatine kako bismo vidjeli finale. Nema se to što reći, mi jednostavno volimo nogomet i zbog njega nam nije bilo teško potegnuti ni do Afrike – kažu mi Velimir, Marijan, Drago, Denis, Nenad i Marinko. Nemojmo misliti da su oni karte nabavili nadajući se da će Luka Modrić i Niko Kranjčar danas ovdje igrati umjesto Inieste i Xavija. Ovi ljudi, kao i svi koje gledam oko sebe, večeras će slaviti ne samo neku od ekipa već i samu igru. Buka navijačkih pjesama na Mandelinu trgu u međuvremenu se toliko pojačala da mi se čini kako uokolo grmi. Vraća me to četiri godine u prošlost, na dan finala u Berlinu. Pošto je Hrvatska ispala, a ja se iz Njemačke vratio kući, tadašnji me urednik poslao u pojas Gaze. Rat je taman počinjao. Na dan finala, pod topovskom i paljbom raketa, ušao sam u grad. Bombardirana enklava ostala je bez struje. No moj vozač bio je uporan. Doznao je za restoran čiji je vlasnik upalio generator kako bi 200 suboraca iz Hamasa te nekoliko bombaša samoubojica obradovao prijenosom utakmice. Najljepša igra na svijetu Dok sjedim ovdje usred Johannesburga, prisjećam se kako su rafalima iz kalašnjikova proslavili pobjednički gol Fabija Grossa. Pobjegao sam prije zračne odmazde izraelske avijacije. Bio sam naivan. Pa i piloti su gledali isto. Napali su tek sljedeće jutro. O nogometu sam razgovarao i sa zapovjednicima kurdskih pobunjenika u Iraku. U Nepalu sam pronašao i budističkog monaha koji voli ovu igru. Jedan kineski taksist točnije je od mene znao pobrojiti sve Šukerove golove. Zapovjednik milicije Mai-Mai u Kongu, general La Fonteine, znao je za Ćiru Blaževića. Sjedim tako na ovaj globalni svjetski praznik nogometa u Južnoj Africi i shvaćam koliku sam povlasticu imao jer sam mogao biti ovdje. Na mjestu koje je posljednjih mjesec dana bilo centar svijeta. Za četiri godine to će biti Brazil. Do tada mi ne preostaje drugo do sanjati hrvatsku sambu na Copacabani. I u međuvremenu uživati u najljepšoj igri na svijetu.Share on Facebook

