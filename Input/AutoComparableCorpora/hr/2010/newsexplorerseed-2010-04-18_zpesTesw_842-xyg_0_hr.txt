04/02/2010 Posjet glavnog tajnika UN-a izazvao je prosvjede, ali nije doveo do napretka u složenim razgovorima o ponovnom ujedinjenju Cipra. Baris Yilmaz za Southeast European Times -- 04/02/10 Glavni tajnik UN-a Ban Ki-moon posjetio je turski dio u Nicosiji na prijelazu u ulici Ledra. [Getty Images] Posjet glavnog tajnika UN-a Ban Ki-moona podijeljenom otoku Cipru završen je u srijedu (3. veljače) pozivom čelnicima ciparskih Turaka i ciparskih Grka na ubrzanje mirovnih razgovora. Posjet je na koncu bio skoro samo simboličan i izazvao je bojkot domjenka za Bana od strane ciparskih Grka. Prosvjednici su bili uznemireni zato što je Ban posjetio sjedište turske uprave na sjeveru. "Naše razlike ostaju", izjavio je čelnik ciparskih Turaka Mehmet Ali Talat nakon trodnevna posjeta. Ban je dodao: "Nitko nema iluziju [kako je ciparski problem jednostavno riješiti]. Mirovni pregovori nikada nisu jednostavni. Međutim, došlo je vrijeme da se krene naprijed. Ovo je proces naroda Cipra i za narod Cipra". Cipar je podijeljen duž granica svojeg grčkog i turskog stanovništva od 1964. godine. Talat i njegov kolega ciparski Grk -- predsjednik Dimitris Christofias -- od rujna 2008. godine vode izravne razgovore kako bi nadvladali razlike. Niz neriješenih pitanja i dalje sputava proces. U zajedničkom priopćenju, Talat i Christofias istaknuli su uzajamnu predanost postizanju rješenja, kazavši: "U protekla tri tjedna radili smo… uglavnom na Poglavlju o upravi i podjeli vlasti i postigli važan napredak". Pritisak za postizanje napretka raste, imajući u vidu predstojeće predsjedničke izbore ciparskih Turaka u travnju. Talatov protukandidat je sve popularniji Dervis Eroglu. Ukoliko Eroglu pobijedi, promatrači strahuju kako bi proces ponovnog ujedinjenja mogao skrenuti s kolosijeka. Ukoliko se to dogodi, proces pridruživanja Turske EU bio bi ozbiljno ugrožen. Budući da je uprava ciparskih Grka već članica EU, skeptici smatraju kako grčka strana koristi razgovore za izvlačenje ustupaka od Turske kako bi zauzvrat pružila potporu kandidaturi Ankare za prijam u EU. Unatoč Banovom osobnom doprinosu i obećanju vezanom za napredak -- obje strane kažu kako su sada bliže nego kada su započinjale, iako nemaju nikakvog dokaza za to -- posjet UN-a potaknuo je val prosvjeda Ciprana. Ban se sastao s Talatom u njegovom predsjedničkom uredu na sjeveru, kojim upravljaju ciparski Turci. Mjesto sastanka izazvalo je prosvjed političkih čelnika ciparskih Grka, a vlada je izrazila nezadovoljstvo. Četiri političke stranke ciparskih Grka izrazile su ogorčenje i bojkotirale domjenak za Bana u Hotelu Ledra Palace. Taj korak osuđen je u medijima kao "nepotrebno pokazivanje loših nakana, čime je osporena Banova tvrdnja kako je 'sada vrijeme za ciparsko rješenje'", navodi se u komentaru u Cyprus-Mailu. Slični članci Loading Turski kolumnist Yusuf Kanli ukazao je kako je bojkot razlog za pesimizam. "Mentalitet čelništva ciparskih Grka i političke elite jest ono što sprječava rješenje na otoku u proteklih 45 godina", napisao je Kanli u dnevniku Hurriyet Daily News. Liberni znanstveni djelatnik i kolumnist Mensur Akgun, koji već dugo kritizira nespremnost Turske da radi u smjeru rješenja na Cipru, sada ne vidi izglede za to. "Ne trebamo se zavaravati. Ne postoji niti jedan [znak napretka] u ciparskim mirovnim razgovorima", napisao je on u liberalnom dnevniku Referans. "Sve dok ciparski Grci vjeruju kako su oteli Turskoj napredak ka EU, nemoguće je postići rješenje na Cipru". Ovaj tekst poručio je SETimes.com. Loading Glasovanje Loading Your email has been sent.

