Iako je Otto Rehhagel najavljivao opasnu Grčku, kojoj će se teško zabijati golovi, a opasnost će prijetiti sa svih strana, Južna Koreja je u prvim minutama otkrila sve slabosti i nedostatke bivših europskih prvaka. Tko zna kakav bi bio tijek utakmice da je već u 2. minuti iz dobre prilike nakon kornera zabio Torosidis. Međutim, njegov udarac odlazi tik iznad prečke, a kazna je uslijedila samo pet minuta nakon toga. Prekidi su trebali biti jedno od glavnih grčkih oružja, ali upravo su iz prekida poveli Korejci. Ubačaj na pet metara prošao je sve grčke igrače, a na drugoj stativi je bio Jung Soo Lee i s lakoćom zakucao loptu iza nemoćnog Tzorvasa. Već tada su počela prva predbacivanja u grčkoj momčadi, nestalo je samopouzdanja, a brzonogi Južnokorejci s lakoćom su osvajali teren i brzim kontrama bili konstantna prijetnja sporim, umornim i nervoznim Grcima. Susret bi bio riješen već u prvom dijelu da je Novozelađanin Michael Hester u 25. minuti dosudio očigledan jedanaesterac za Južnu Koreju. Ji Sung Park je odlično prošao po desnoj strani, a zatim ga je s leđa srušio Torosidis. Ipak, sudac je ostao nijem i Grci su se provukli. U 28. minuti Južna Koreja je imala meč loptu. U samo osam sekundi, odigrali su kontru, Ji Sung Park je dao odličnim proigravanjem u prostor izbacio iz igre Papadopoulosa, ali Chu Young Park ne uspijeva riješiti situaciju 1-na-1 s Tzorvasom. Grčka se orijentirala na visoke lopte, a nekoliko poluprilika u vjetar su poslali Gekas i Charisteas. Odmah nakon povratka s odmora, Korejci su riješili pitanje pobjednika. Početnički izgubljena lopta na 30-tak metara od svojih vrata, Grke je skupo koštala. Član Manchester Uniteda, Ji Sung Park prošetao se kroz sporu grčku obranu, i poslao loptu iza istrčalog Tzorvasa za konačnih 2:0. Da su bili nešto prisebniji u izglednim prilikama, Azijci bi prvi nastup u Južnoj Africi završili i s više postignutih golova. Međutim, i ovako su izvjesili ozbiljnu kandidaturu za prolaz u osminu finala, dok Grci još uvijek čekaju na prvi postignuti gol na svjetskim prvenstvima.

