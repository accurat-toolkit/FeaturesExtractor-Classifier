27.12.2008. / 10:35 Autor: Hina Stotine tisuća ljudi na grobu Benazir Bhutto Mnogi od njih nisu skrivali emocije, lupali se u prsa i plakali. Mjere sigurnosti oko sela su iznimne Pakistanac na grobu ubijene premijerkeStotine tisuća pristaša bivše pakistanske premijerke Benazir Bhutto okupile su se u subotu u njezinu rodnom gradu kako bi obilježili godišnjicu njezina ubojstva. Agencije javljaju kako je između 150 i 200 tisuća ljudi posjetilo njezin cvijećem prekriven grob, smješten u mauzoleju u rodnom selu Garhi Khuda Bakhshu. Mnogi od njih nisu skrivali emocije, lupali se u prsa i plakali. Mjere sigurnosti oko sela su iznimne. Godišnjica atentata koji je šokiralo svijet i izazvalo višednevne unutarnje nemire odvija se u vrijeme još jedne krize kroz koju prolazi Pakistan. Napetosti s Indijom porasle su nakon prošlomjesečnih terorističkih napada u Mumbaiu koji su potaknuli bojazan od izbijanja sukoba između dviju susjednih nuklearnih sila. Benazir BhuttoBhuto (54), premijerka u dva mandata (1988-1990, 1993-1996) ubijena je u atentatu u gradu Rawalpindiu tijekom predizbornog skupa, samo dva mjeseca nakon povratka u zemlju nakon višegodišnjeg egzila. Njezina Pakistanska narodna stranka (PPP) u veljači je osvojila izbore i na čelu je koalicijske vlade, a suprug Asif Ali Zardari postao je predsjednik države. Zardari je u izjavi u povodu obljetnice naveo da je napad na njegovu suprugu bio napad na državu, s ciljem da se ometu napori za uspostavom demokracije i borba protiv terorizma. "Tirani i ubojice ubili su nju, ali nikada neće ubiti njezine ideje koje su inspirirale generaciju za uzvišene ciljeve", rekao je. Godinu dana nakon atentata na Bhutto ostala su neriješena brojna pitanja. Istrage pakistanske vlade, britanske policije i CIA-e optužuju militante povezane s al Qaedom za ubojstvo Bhutto, čvrste zagovornice američke kampanje protiv islamističkog militarizma. No, brojni pristaše ubijene premijerke nezadovoljni su tim istragama i zbunjeni zbog toga što vlada pod vodstvom PPP-a nije slučaj dovela do kraja. (P.H.)

