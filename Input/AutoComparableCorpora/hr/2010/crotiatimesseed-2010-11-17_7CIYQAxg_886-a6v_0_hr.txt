Zagrebački Adria-Mar brodogradnja, tvrtka Jadranska ulaganja Danka i Nenada Končara i srbijanski Shipyard Bomex 4 M Milana Bijelića tri su zainteresirana investitora za kupnju 99,54 posto Brodogradilišta Kraljevica. Nizozemski B.V. Holding Maatschappij Damen-Damen Shipyard Group poslao je samo pismo namjere, a zagrebačka Montmontaža koja je također otkupila ponudbenu dokumentaciju ipak nije poslala ponudu. Povjerenstvo za otvaranje ponuda na čelu s predsjednikom Hrvatskog fonda za privatizaciju (HFP) Vedranom Duvnjakom u četvrtak nije priopćilo detalje pojedinih ponuda, već je samo konstatiralo njihov broj i imena ponuditelja. Inače, brodogradilište se u ovom trećem krugu (u prva dva nije bilo ponuda) prodavalo za jednu kunu i uz niz obveznih uvjeta među kojima je izrada programa restrukturiranja u trajanju od najviše pet godina koji će odobriti europska komisija i Agencija za zaštitu tržišnog natjecanja, a investitor je usto morao priložiti plan podmirenja obveza društva prema bankama osiguranih državnim jamstvima, obvezati se na izdavanje zamjenskih jamstava, kao i na povećanje temeljnog kapitala društva iz vlastitih sredstava. Nakon otvaranja ponuda pomoćnik direktora Kraljevice za restrukturiranje Rastko Davila kazao je kazao je kako je zadovoljan što kupaca za Kraljevicu ipak ima, a član Upravnog odbora HFP-a sindikalac Ozren Matijašević kazao je kako će sindikati prihvatiti svakog vlasnika koji dokaže da je u stanju ispuniti sve uvjete natječaja te nastaviti brodograđevnu djelatnost. «S obzirom da su pristigle tri ponude može se reći da je opravdana bila aktivnost Vlade koja se u Bruxellesu izborila za treći krug natječaja», zaključio je Matijašević.

