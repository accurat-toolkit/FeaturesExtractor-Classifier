"Pregovori su u zadnjoj fazi... Usuglasili smo se da je važno zadržati zamah i provesti zadnje teške reforme prije pristupanja EU-u. Naglasio sam da se Hrvatska mora usredotočiti na popis pitanja koji uključuje završetak reforme pravosuđa i javne uprave, borbu protiv korupcije i organiziranog kriminala, suradnju s Međunarodnim kaznenim sudom i u tom kontekstu ratne zločine, manjine i ljudska prava", rekao je Fuele na konferenciji za novinare nakon sastanka s hrvatskom premijerkom Jadrankom Kosor. Kosor je naglasila kako Hrvatska očekuje da će na prosinačkoj međuvladinoj konferenciji o pristupanju zatvoriti tri poglavlja pristupnih pregovora, a onda početkom sljedeće godine i dva najteža, Pravosuđe i temeljna prava (23) i Tržišno natjecanje (8), te da će se pregovori završiti u okvirima "koje smo sami sebi postavili". "Posebno smo razgovarali o poglavlju 23. Izvijestila sam gospodina Fuelea o mnogim aktivnostima i reformama", rekla je Kosor, pojasnivši kako je sudska mreža smanjena za 38 posto, mreža državnih tužitelja za 25 posto, a isto tako broj neriješenih predmeta u ovoj godini za 10 posto ili nešto više u odnosu na prošlu godinu. Što se tiče suradnje s Haaškim sudom, Kosor je kazala da radna skupina radi i dalje u svim smjerovima bez obzira koga bi istrage mogle doseći, bez obzira na ime i prezime, a "na temelju istih principa na kojima provodimo borbu protiv korupcije". Isto tako, kada se radi o poglavlju Tržišno natjecanje, Hrvatska je blizu "trajnih i konačnih" rješenja glede brodogradilišta i Željezare Split. Naglasila je na kraju kako je iznimno zadovoljna suradnjom s predsjednikom Ivom Josipovićem. "Iznimno sam zadovoljna suradnjom s predsjednikom RH Josipovićem na svim poslovima vezanih uz završetak pregovora. Zaista smo na istom putu. Vlada RH i ja osobno imamo čvrstu potporu predsjednika što mislim da je iznimno važno u ovom trenutku i važna poruka hrvatskim građankama i građanima", dodala je Kosor. Fuele boravi u jednodnevnom posjetu Hrvatskoj i susreo se s predsjednikom Ivom Josipovićem, a predviđeni su i susreti s ministrom vanjskih poslova i europskih integracija Gordanom Jandrokovićem, predsjednicom Nacionalnog odbora za praćenje pregovora Hrvatske i EU-a Vesnom Pusić i članovima tog odbora, predsjednikom SDP-a Zoranom Milanovićem i predstavnicima civilnog društva, kao i posjet jednom IPA projektu kojeg financira EU.

