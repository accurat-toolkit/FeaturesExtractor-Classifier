10.04.2010. / 12:19 Autor: Boris Bilas Video: Poljska u šoku, država ostala bez predsjednika i 35 visokih državnih dužnosnika Zrakoplov je trebao sletiti u Smolensk gdje je poljski predsjednik krenuo na obilježavanje 70. godišnjice masakra u Katinu gdje su ruski vojnici pobili na tisuće Poljaka Poljski predsjednik Lech Kaczynski sa suprugom izlazi iz zrakoplova poljske vlade, istog onog koji se jutros srušio u Rusiji (Foto: Reuters)U zrakoplovnoj nesreći koja se rano jutros dogodila u blizini zračne luke ruskog grada Smolenska osim poljskog predsjednika Lecha Kaczynskog i njegove supruge poginuo je još cijeli niz visokih poljskih dužnosnika. U zrakoplovu je bilo 17 pripadnika službenog državnog izaslanstva, 15 članova parlamenta i troje predstavnika poljske katoličke crkve. Na popisu putnika su šef glavnog stožera poljske vojske general Franciszek Gagor, zamjenik ministra vanjskih poslova Andrzej Kremer, ministar Władysław Stasiak, biskup Płoski, predsjednički kandidat i potpredsjednik poljskog parlamenta Jerzy Szmajdziński, poljski ambasador u Rusiji Jerzy Bahr i drugi. Poljska Gazeta Wyborcza prenosi popis imena ostalih poginulih. Šef ruskog istražnog povjerenstva Sergej Markin rekao je kako su u zrakoplovu bile 132 osobe. Ruska državna televizija objavila je kako nitko nije preživio. Također su prikazane snimke s mjesta pada. Razbacani ostaci zrakoplova još su gorjeli u šumi u blizini aerodoroma. Zrakoplov se, naime, srušio samo nekoliko stotina metara od piste. Približavajući se pisti za slijetanje, zrakoplov TU-154 zahvatio je stabla, srušio se i zapalio. Požar je u međuvremenu ugašen, a istražitelji pokušavaju utvrditi uzrok pada zrakoplova. Agencija RIA Novosti navodi da je u vrijeme nesreće bila gusta magla. Rusko ministarstvo za izvanredne situacije potvrdilo je da se zrakoplov srušio u 10.56 po moskovskom vremenu, a letio je na relaciji između Moskve i Smolenska. Ruski predsjednik Dmitrij Medvedev uputio je na mjesto nesreće ministra za hitna stanja Sergeja Šojgu. Ministar vanjskih poslova Radoslaw Sikorski rekao je za poljski radio kako je premijer Donald Tusk plakao kada je doznao za nesreću, a ljudi su se počeli spontano okupljati ispred predsjedničke palače gdje polažu cvijeće i pale svijeće. Prema poljskom ustavu ovlasti predsjednika preuzima predsjednik Sabora Bronisław Komorowski, a Vlada je najavila izvanrednu sjednicu. Lech i Jaroslaw Kaczynski (Foto: Reuters)"To je druga velika nesreća u Katynu. Ondje su nam pokušali odsjeći glavu, a sada je također poginula elita naše zemlje. To je veliki gubitak", rekao je Lech Walensa, prvi poljski predsjednik nakon pada komunizma. S obzirom da su u avionu bili visoki vojni časnici Poljska je u ovom trenutku gotovo bez vojnog vrha. U Poljskoj su se uskoro trebali održati predsjednički izbori pa je u avionu, uz Kacyzinskog, koji se namjeravao ponovno kandidirati, bio i jedan od njegovih protukandidata. Poljski predsjednik letio je Tupoljevim 154, zrakoplovom koji je dizajniran davne 1960. godine i predviđen je za prijevoz 100 osoba. Poljske lidere neki su upozoravali da bi trebali modernizirati svoje zrakoplove. Lech Kaczynski je na čelu poljske države od prosinca 2005. godine, bio je kontroverzan političar desničarskih uvjerenja. Sa svojim bratom blizancem Jaroslawom bio je vođa stranke Zakon i pravda. Brat Jaroslaw neko je vrijeme obnašao dužnost poljskog premijera, a sam Lech Kaczynski je prije nego što je postao predsjednik bio gradonačelnik Varšave.

