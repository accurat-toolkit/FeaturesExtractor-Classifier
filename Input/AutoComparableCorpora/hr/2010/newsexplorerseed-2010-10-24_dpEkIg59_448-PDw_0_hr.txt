Raste broj stradalih u epidemiji kolere koja je buknula u središnjem Haitiju. Umrlo je 208 ljudi, a hospitalizirano je gotovo 2.700. Pretpostavlja se da je uzrok epidemije konzumiranje zaražene vode iz rijeke. Bakterija se ne prenosi s čovjeka na čovjeka, nego onečišćenom vodom i hranom. Stoga su improvizirana šatorska naselja u kojima stotine tisuća ljudi žive u lošim higijenskim uvjetima opasna potencijalna žarišta. Ovoga smo se pribojavali otkako je Haiti u siječnju pogodio razoran potres, govore liječnici. Epidemija kolere, prva na Haitiju nakon sto godina, proširila se uglavnom u ruralnoj pokrajini Artibonite, sjeverno od glavnoga grada Port-au-Princea, koja je nakon potresa prihvatila desetke tisuća izbjeglica. Vjeruje se da je onečišćena rijeka Artibonite, koja navodnjava središnji Haiti. Bolnice i medicinski centri su prepuni. Zbog velikog broja pacijenata liječnici traže dodatno osoblje i lijekove. Medicinski timovi pokušavaju zaustaviti širenje epidemije na šatorska naselja u predgrađima Port-au-Princea u kojima žive stotine tisuća ljudi u lošim higijenskim uvjetima i bez čiste vode. No prema riječima djelatnika jedne američke humanitarne udruge, kolera je ipak stigla u glavni grad Port-au-Prince. Potvrđeno je da je petero zaraženih zatražilo medicinsku pomoć. Liječnici upozoravaju Haićane da peru ruke sapunom, da ne jedu sirovo povrće i da prokuhavaju vodu za piće.

