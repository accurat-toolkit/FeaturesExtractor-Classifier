Predsjednik Hrvatske gospodarske komore Nadan Vidošević i izvršni direktor Afganistanske trgovačke i industrijske komore (ACCI) Mohammad Qurban Haqjo potpisali su Sporazum o suradnji između HGK te ACCI-ja na Hrvatsko-afganistanskom gospodarskom forumu koji se 22. listopada održao u Vijećnici Hrvatske gospodarske komore. U okviru Foruma održani su i poslovni razgovori predstavnika petnaestak hrvatskih i afganistanskih tvrtki. Predsjednik HGK Nadan Vidošević naglasio je kako očekuje da će se nakon potpisivanja Sporazuma o suradnji gospodarska suradnja dviju zemalja još i više pokrenuti, a osobito nakon susreta predsjednika RH dr. Ive Josipovića i afganistanskog predsjednika Hamida Karzaija, koji se očekuje do kraja godine. Afganistan ima značajne gospodarske potencijale, osobito u području energetike, rudarstva, proizvodnje kvalitetnih poljoprivrednih proizvoda, no nedostaju im stručnjaci s potrebnim znanjem za razvoj određenih gospodarskih grana, naglasio je Nadan Vidošević te napomenuo kako je infrastrukturni okvir za poslovnu suradnju s Afganistanom dovršen te je potrebno ohrabriti i potaknuti poslovne ljude da se usmjere prema izvoznim projektima u toj zemlji. Njihovi su poslovni izgledi osobito izraženi u području rudarstva, metalurgije, prehrambene industrije, graditeljstva, željezničke infrastrukture te dijela agrarne proizvodnje koja se može plasirati na europska tržišta. Hrvatska ima znanje koje nedostaje Afganistanu, te stoga imamo što ponuditi toj zemlji, rekao je Vidošević te dodao kako je Afganistan tranzicijska zemlja srednje Azije još uvijek u ratnim uvjetima. Hrvatska je među samo sedam država s licencijom za pristup svim natječajima u Afganistanu, a to do sada imaju SAD, Kanada, Pakistan, Tadžikistan, Rusija i Indija, rekao je Vidošević te dodao kako je HGK otvaranjem Predstavništva u Afganistanu iskoristila ugled hrvatskih predstavnika u toj zemlji, a osobito hrvatskih vojnika, te može poslovnim ljudima pomoći u nastupu na tom tržištu. Izvršni direktor ACCI-ja Mohammad Qurban Haqjo naglasio je dobre poslovne mogućnosti u Afganistanu, velike prirodne potencijale u toj zemlji bogatoj rudnim resursima te značajne mogućnosti u poljoprivrednoj proizvodnji i plasmanu na zapadna tržišta, energetskom potencijalu, a također i provedene te planirane značajne infrastrukturne radove. Primjerice, do sada je sagrađeno 12.000 kilometara asfaltiranih cesta, a planira se i daljnja gradnja, Kina je u toj zemlji uložila 3,5 milijarde USD u proizvodnju bakra, a potencijali su i u proizvodnji nafte i plina. Direktor Predstavništva HGK u Afganistanu Stanislav Dunatov istaknuo je aktivnosti koje provodi Predstavništvo HGK u Afganistanu te napomenuo kako su dosadašnji rezultati i bolji od očekivanih. Hrvatske tvrtke imaju dobre mogućnosti u dobivanju poslova u području graditeljstva, primjerice na gradnji mostova i tunela, zatim u području proizvodnje hrane, agrokulture te farmaceutike. Tvrtka Birotehna d.o.o. iz Slavonskog Broda, kako je istaknuo Igor Rubil iz te tvrtke, pred potpisivanjem je ugovora s afganistanskim partnerom za gradnju lokalne ceste na jugu Afganistana. Projekt njihovih radova na 46 kilometara ceste vrijedan je od dva do 2,5 milijuna eura. Kako je rekao Rubil, u Afganistanu je za uspješan poslovni pothvat važno steći i naklonost lokalnog stanovništva te im pomoći u rješavanju njihovih problema. Na Forumu je Mohammad Daood Moosa, savjetnik u Afganistanskoj trgovačkoj i industrijskoj komori, govorio o tome kako poslovati u Afganistanu, a „Financiranje projekata u Afganistanu od strane inozemnih donatora“ bila je tema predavanja Zorana Milovića, zamjenika direktora The Asia Fundationa.

