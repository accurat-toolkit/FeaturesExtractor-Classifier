Po broju liberalno-demokratskih ministara u vladi, među kojima je i Clegg kao vicepremijer, jasno je da su liberalni demokrati tražili puno od Camerona Zahvaljujući zbunjujućim signalima sa svih strana, brod “Ujedinjeno Kraljevstvo Velike Britanije i Sjeverne Irske” uplovio je poslije parlamentarnih izbora 6. svibnja u sasvim nove i nepoznate vode. Signali biračkog tijela upućeni ovdašnjoj političkoj klasi bili su mnogobroji i kontradiktorni. Nabrajam samo nekoliko. Težak poraz laburista Srdžba na parlamentarce zbog manipuliranja i nabijanja inače zakonom dozvoljenih troškova službe. Strah od drastičnih rezova javne potrošnje potrebnih kako bi duboko zadužena Britanija izbjegla sudbinu de facto bankrotirane Grčke. Želja da ti rezovi ipak budu što bezbolniji, bez porasta nezaposlenosti. Otklon od laburističkog premijera Gordona Browna (iako ne u istoj mjeri i od njegove stranke). Sumnja kod mnogih birača jesu li konzervativci pod vodstvom neiskusnog Davida Camerona prava stranka da zemlju koliko-toliko bezbolno izvede iz krize. Želja da svi političari zajedno porade na rješenju krize. Nada da bi tu, kao nova snaga, mogli odigrati pozitivnu ulogu svježi, politički nepotrošeni liberalni demokrati pod vodstvom Nicka Clegga, koji je impresionirao javnost u predizbornim TV debatama s Brownom i Cameronom. Ta ambivalentnost se odrazila u izbornim rezultatima. Laburisti su pretrpjeli težak poraz i izgubili većinu u parlamentu, ali konzervativci, unatoč tome što su dobili i najviše glasova i najviše mandata, nisu osvojili apsolutnu većinu u parlamentu. Protivno očekivanjima, liberalni demokrati su dobili čak manje mandata nego na prošlim izborima, ali ipak i ulogu kingmakera, tako da bez njih nema nove vlade. U javnosti je zavladao strah da bi sklapanje slabe vlade poslije dugotrajnog političkog pogađanja u Britaniji, nenavikloj (za razliku od ostale Europe) koalicijskom dogovaranju, moglo ozbiljno naškoditi rejtingu zemlje na svjetskim financijskim tržištima. Međutim, poput europskih moreplovaca XV. i XVI. stoljeća, koji su u potrazi za novim svijetom uvijek nekako stigli na cilj (iako taj nije uvijek bio onaj prema kojemu su plovili), i ti britanski su se snašli - i to čak bolje nego što se moglo očekivati. Tu je mnogo pomogla iskusna britanska birokracija - poznata i hrvatskim gledateljima iz popularnih serija “Yes, Minister” i “Yes, Prime Minister” - koja se dobro se za ovu situaciju pripremila i osigurala potrebnu mašineriju pregovaranja i pravila igre. Najvažnije je pravilo bilo da premijer Brown i njegova vlada ostanu na položaju dok ne postane jasno koji političar može osigurati većinu u Donjem domu. A onda je počelo. Brownov poziv Od prve se pokazalo da konzervativci sa 306 i liberalni demokrati sa 57 manadata mogu sasvim lako formirati koalicijsku vladu, sa sigurnom većinom u 650-članom Donjem domu. Kada je Cameron pozvao Clegga na otvaranje pregovora o koaliciji, oni su se odmah odazvali. Kako se također dobro znalo da bi većina liberalnih demokrata - a svakako većina članstva stranke - radije u koaliciju s laburistima nego s konzervativcima, nije nikoga začudilo da su se liberalni demokrati također odazvali Brownovu pozivu na razgovore o stvaranju moguće “progresivne koalicije” (iako je konzervativce naljutilo što su im liberalni demokrati te pregovore isprva zatajili). Liberalnim demokratima je čak bilo ponuđeno povlačenje nepopularnog Browna, s kojim je Clegg već unaprijed bio isključio suradnju. Ti su pregovori doživjeli neuspjeh, uglavnom zato što takva “lab-lib” koalicija (258 plus 57) ne bi imala većinu u parlamentu bez potpore ili jednoj ili drugoj strani iz ovog ili onog razloga neprihvatljivih partnera među manjim strankama. Umorni od vlasti Bilo je i otpora kod laburista, iza kojeg se možda krije ne samo umor od 13 godina vlasti nego i nada da će, poslije nekoliko godina vrlo nepopularnih mjera redukcije javne potrošnje, tko god sada preuzme vlast izgubiti sljedeće izbore. Kada je postalo jasno da od ove druge opcije neće biti ništa, konzervativci i liberalni demokrati brzo su postigli konačni dogovor u utorak poslijepodne, na što je Brown otišao u Buckinghamsku palaču kraljici podnijeti ostavku, a Cameron malo kasnije došao onamo kako bi od nje primio mandat za formiranje vlade. Forumi obiju stranaka u međuvremenu su odobrili koalicijski sporazum. Dok ovo pišem, koalicijska vlada još nije potpuno formirana, ali po broju liberalno-demokratskih ministara u vladi, među kojima je i Clegg kao zamjenik premijera Camerona, jasno je da su liberalni demokrati izvojevali velike ustupke, ali i samo prvi korak prema reformi izbornog sustava, jednom od svojih najvažnijih ciljeva. Izvanredna situacija Konzervativci, pak, imaju sada vlast, uz daleko jači mandat za redukciju deficita i oživljenje gospodarskog rasta. Unatoč velikim razlikima dviju stranaka u raznim sektorima, postoje izgledi za sasvim pristojnu suradnju u vladi. Uzor ovoj koaliciji mogla bi biti ratna Churchillova vlada od 1940. do 1945., što je donekle i logično jer sadašnja situacija u Britaniji donekle i nalikuje ratnoj. Broj preporuka: 10 Objavi na Facebooku Više o... FACEBOOK KOMENTARI

