Savjet za nacionalne manjine privremeno je obustavio financiranje 13 od 92 manjinske udruge, jer nisu dostavile financijsko izvješće za prvih šest mjeseci ove godine. Riječ je o 11 romskih, jednoj udruzi njemačke i jednoj ruske nacionalne manjine, koje su za svoje projekte od Savjeta dobile ukupno gotovo 240 tisuća kuna, ali nisu opravdale trošenje tog novca. Predsjednik Savjeta Aleksandar Tolnauer objasnio je da to tijelo više ne može tolerirati nedisciplinu udruga, a požalio se i da su neke udruge upozorene da krše zakon, ali da i dalje odbijaju dostaviti izvješće, jer smatraju da se radi o premalo novca i da ga ne treba pravdati. Najavio je da će Savjet u te udruge poslati nadzor, a po potrebi i podnijeti kaznenu prijavu. Predstavnik Roma Nazif Memedi predložio je da se tim udrugama da dodatni rok od 15 dana da podnesu izvješće, a kazao je da se udruge nisu snašle u novom obrascu Savjeta. Na sjednici Savjeta predstavljeno je i istraživanje zagrebačkog Fakulteta političkih znanosti o funkcioniranju vijeća i predstavnika nacionalnih manjina, u kojem je kao problem navedena slaba zainteresiranost pripadnika manjina za izbore za manjinska vijeća i pripadnike, kao i nedovoljna angažiranost samih vijeća i predstavnika nacionalnih manjina. Trećina izabranih vijećnika i predstavnika uopće ne sudjeluje u radu lokalnih tijela, pojavljuju se samo na prigodnim sjednicama općinskih i gradskih vijeća te nikad nisu predložili nikakvu mjeru za poboljšanje položaja manjina. Članovi savjeta stoga su zaključili da je potrebno dodatno educirati vijeća i predstavnike o njihovim ulogama, ali i pripadnike manjina o njihovim pravima. Savjet je upozorio da Sabor treba donijeti zakon o financiranju koordinacija, vijeća i predstavnika nacionalnih manjina, prenosi Hina.

