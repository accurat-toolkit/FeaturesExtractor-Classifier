Francuska je današnji dan dočekala paralizirana mnogobrojnim štrajkovima. Na štrajk su pozvani zaposleni u javnoj upravi, medijima, industriji, bankama i poštanskim uredima, ali najviše su pogođeni svi oblici prijevoza i obrazovanje. Jednodnevni štrajk počeo je u ponedjeljak kasno navečer, uoči predstavljanja prijedloga novog zakona o mirovini u parlamentu. Otkazano je oko 40 posto svih brzih vlakova, a poremećen je i zračni promet te javni prijevoz u većim gradovima. U mnogim školama nastava je skraćena ili otkazana. Kada je velik prosvjed počeo u Parizu u utorak poslijepodne, sindikalni vođe objavili su da su već premašili golem odaziv s prethodnog prosvjeda u lipnju koji je privukao 2 milijuna ljudi. I francuska vlada potvrdila je veći odaziv, no očekuju se policijski podaci, koji su uvijek znatno niži. Policija je procijenila da je u lipnju prosvjedovalo 800.000 ljudi. Analitičari upozoravaju da će sindikati, ako i uspiju mobilizirati tako velik broj ljudi, teško uspjeti prosvjed pretvoriti u štrajk kojim će prisiliti vladu na popuštanje. Ankete pokazuju da dvije trećine ispitanika podupiru prosvjede jer smatraju nepoštenim Sarkozyjev plan pomicanja najniže dobne granice za umirovljenje sa 60 na 62 godine, odnosno pune mirovine sa 65 na 67 godina. No također dvije trećine ispitanika drže da štrajkovi neće dati rezultata. Ne popušta ni Sarkozy ni sindikati Štrajk je usmjeren protiv vladinih planova da poveća dobne granice za odlazak u mirovinu. Predsjednik Nicolas Sarkozy poručio je kako je spreman proširiti popis zanimanja koja će zbog lošeg djelovanja na zdravlje radnika biti izuzeta iz reforme. No i dalje ne odustaje od povećavanja minimalne dobne granice za odlazak u mirovinu sa 60 na 62 godine, kao ni od toga da se puna mirovina stječe sa 67, a ne kao dosad sa 65 godina. Ne predaju se ni sindikati te najavljuju još žešće akcije ako se ne odustane od sporne mirovinske reforme. Prema posljednjim anketama, dvije trećine francuskih glasača Sarkozyjev plan smatraju nepravednim i podupiru štrajk, ali istodobno drže da on neće ništa promijeniti. Vlada tvrdi da je podizanje dobne granice za odlazak u mirovinu jedini način za očuvanje stabilnosti mirovinskog sustava, smanjivanje javnog duga i održavanje francuskog AAA kreditnog rejtinga, piše Reuters.

