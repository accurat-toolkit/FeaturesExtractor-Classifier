Autor: Martina Hrupić Objavljeno: 04.02.2010 Pakistanska vlada se nalazi u vrlo neugodnom položaju jer bi javnost mogla pružiti jaču podršku talibanima ISLAMABAD - Bombaški napad u sjeverozapadnom Pakistanu na konvoj automobila kod srednje škole za djevojke, u kojem su u srijedu ubijene tri srednjoškolke, jedan pakistanski, ali i trojica američkih vojnika te ranjeno stotinjak ljudi, većinom učenica, dao je potpuno novu dimenziju američkom vojnom angažmanu u Pakistanu. VEZANE VIJESTI Vijesti Pokazao je da su tvrdnje pakistanskih dužnosnika da ne dopuštaju dolazak američkih vojnika te SAD-a da to poštuje igrokaz za širu javnost te da SAD u stvarnosti vodi tajni rat u Pakistanu, koji, dapače, u posljednje vrijeme postaje sve konvencionalniji i vidljiviji. Smrt vojnika pokazuje da SAD očito i dalje koristi istu taktiku kao tijekom Vijetnamskog rata. Tada se vojno, naravno potajno, angažirao i u okolnim azijskim državama, baš kao što danas, pretpostavlja se, čini u Somaliji i Jemenu te, pokazalo se sad, u Pakistanu. Povećan broj napada Prvi izvještaji o poginulim vojnicima bili su nejasni. Prvo se govorilo o ubojstvu četiriju novinara, da bi pakistanske vlasti izvijestile o smrti tri američka državljana. Naposljetku se doznalo da je riječ o vojnicima iz malog američkog kontingenta (oko 200 pripadnika) koji su u Pakistanu u misiji obučavanja Frontier Corpsa, pakistanskih vojnika koji sudjeluju u borbi protiv militanata na granici s Afganistanom. Problem je u tome što, službeno, SAD u Pakistanu nema svoje vojnike. Dosad su Amerikanci nadlijetali avionima pakistanski teritorij i napadali militante bespilotnim letjelicama (ove godine je zabilježeno 12 napada, što je povećanje u odnosu na 2009. kad su napadali jednom tjedno). Ni riječi o programu U isto vrijeme, u Pakistanu su djelovali američki sigurnjaci, a u Islamabad se slijevalo mnogo novca za pomoć. Ako se uzmu najnovija otkrića, suradnja je u stvarnosti otišla mnogo dalje nego što službena verzija predviđa. Program je počeo 2008., no nikad nije bio službeno objavljen niti se o njemu pričalo, vjerojatno zbog straha od osvete militanata. Zadaća mu je bila samo trening i navodno (iako postoje navodi o borbenoj suradnji pakistanskih i američkih vojnika) nije bilo sudjelovanja u operacijama, a Pakistance su opskrbljavali i radijima i pancirkama. Sumnjičavi Pakistanci Posebni izaslanik SAD-a za Pakistan Richard Holbrooke, koji je nekad o pakistanskom protivljenju slanja vojnika govorio kao o “crvenoj liniji” koju SAD ne može prijeći, sad tvrdi drukčije. SAD, tvrdi, nikad nije skrivao misiju obučavanja u Pakistanu. Istina je neugodna za SAD, a i za Pakistan. Milijuni Pakistanaca su sumnjičavi prema SAD-u. Analitičari tvrde da je ovo otkriće osramotilo pakistansku vladu i da bi moglo ojačati talibane i njihovu podršku u javnosti. - To će uvjeriti javnost da im vlada laže i biti udar za moral - tvrdi Ahmed Rashid, pakistanski analitičar. CIA prodavala svoje usluge financijašima CIA je dopuštala svojim operativcima da prodaju svoje špijunske usluge i financijskim tvrtkama i hedge fondovima, kako bi ih, uslijed egzodusa obavještajaca koji traje posljednjih nekoliko godina, spriječila da odu iz Agencije, tvrdi se u novoj knjizi koja će uskoro biti objavljena pod nazivom ‘Broker, trgovac, odvjetnik, špijun: Tajni svijet korporativne špijunaže’. Dužnosnici ističu da taj dodatni ‘fuš’ kojem su agenti pribjegavali nije imao negativne posljedice za nacionalnu sigurnost te da ga je CIA dopuštala samo ako su njeni zaposlenici podastrijeli sve detalje o svom dodatnom poslu. Također, morali su odbiti i dozvolu. Nije poznato koliko se već dugo takva praksa primjenjuje u Agenciji niti koliko je agenata imalo dodatni posao te vrste. Broj preporuka: 8 Objavi na Facebooku Više o... FACEBOOK KOMENTARI

