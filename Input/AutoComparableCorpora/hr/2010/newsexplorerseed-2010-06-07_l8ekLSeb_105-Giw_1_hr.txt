Hürriyet, najveći dnevnik u Turskoj, objavio je fotografije s broda Mavi Marmara na kojem je u ponedjeljak ubijeno devet aktivista koji su bili u humanitarnom konvoju za Gazu. Fotografije u članku naslovljenom “suze komandosa” pokazuju dvojicu pretučenih izraelskih vojnika. Civili i komandosi Materijal su redakciji dostavili aktivisti, spasivši manji dio snimki koje je s njihove opreme izbrisala vojska u Izraelu. Za razliku od Jerusalem posta, u Izraelu je fotografije objavio Haaretz koji je naveo da je materijal izbrisan kako bi vojska poštedjela specijalne jedinice od sramote. Haaretz citira glasnogovornicu vojske koja je ustvrdila da je to dokaz da “komandosi na brodu nisu pucali na sve oko sebe”. No, aktivisti iz IHH tvrde da su se branili jer su vojnici prvi počeli pucati. Isto tvrde i europski parlamentarci te novinari koji su bili u konvoju. Uoči iskrcavanja 50-ak komandosa na brod ispaljene su dimne i zvučne bombe te hici upozorenja. New York Times je tumačio da su u 4 sata ujutro civili na pučini to pogrešno protumačili kao bojevo streljivo. Uslijedio je napad komandosa, tučnjava i pucnjava u kojoj je većina aktivista ubijena hicima u glavu. Oružje kod aktivista nije pronađeno. Šef UN-a Ban Ki Moon predložio je zajedničku istragu Turske, Izraela i SAD-a. Rock-grupe otkazuju Premijer Izraela Benjamin Netanyahu o tome se nije očitovao. I Jerusalem post i Haaretz navode da su ministri prometa i socijale predložili mijenjanje blokade Gaze zbog sigurnosnih i političkih posljedica, što znači da vlada više nije jedinstvena oko nastavka blokade koju su osudile sve zapadne demokracije. Europske agencije i dio medija u Izraelu javljaju o nizu prosvjeda u Europi protiv blokade Gaze. U Tel Avivu su se sukobili prosvjednici u organizaciji stranaka ljevice, koji su za mijenjanje blokade Gaze i na koje su bačene dimne bombe, s prosvjednicima desnice. Haaretz piše da je zbog Gaze nakon Klaxonsa i Gorillaza svoj koncert u Izraelu otkazao i kultni američki rock-bend Pixies. Što se tiče u subotu zaplijenjenog broda Rachel Corrie, DPA javlja da je u tijeku oslobađanje aktivista s njega, a među njima su i neki malezijski parlamentarci.

