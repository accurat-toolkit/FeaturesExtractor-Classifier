Amerikanac John Isner, 19. tenisač svijeta, nakon povijesne pobjede u u trodnevnom maratonu 1. kola Wimbledona nad francuskim kvalifikantom Nicolasom Mahutom sa 70-68 u petom setu, već u petak ima na rasporedu nova dva meča. Nakon tri čina predstave na terenu broj 18, tri dana dvoboja koja je osigurao svoje mjesto u povijesnim knjigama, koj je oborio sve rekorde i koji je čak dva puta bio prekinut zbog mraka, iako nije pala niti jedna kap kiše, Isner je pobijedio Mahuta 6-4, 3-6, 6-7(7), 7-6(3), 70-68. Igrali su ukupno 11 sati i pet minuta. Samo peti set trajao je 8 sati i 11 minuta, od toga je 7 sati i 6 minuta otpalo na najduži dio meča u srijedu, kada je dvoboj bio prekinut pri rezultatu 59-59. Ukupno su Isner i Mahut odigrali 183 gema, od čega 138 gemova u petom setu. Zabili su kombinirano 215 asova, Isner 115, a Mahut 103. I na kraju, podatak koji fascinira više od svega ostalog. Držali su kombinirano servise bez breaka nevjerojatnih 168 gemova, svaki po 84! Jasno, sve ove brojke predstavljaju nove rekorde u tenisu, rekorde koje će biti teško ikada nadmašiti... Neki novinari, izvještavajući o meču za anale, sjetili su se filma Groundhog Day (Beskrajni dan), fantastične komedije u kojem se liku kojeg je tumačio Bill Murray stalno ponavljao isti dan. Isner i Mahut igrali su svoj ''beskrajni dan'' u Wimbledonu, počeli su u utorak, a završili u četvrtak. Igrali su dvoboj prvog kola, ali su zasjenili Federera, Nadala, sestre Williams i sve ostale najveće zvijezde Wimbledona i bijelog sporta... - Igrali smo najveći meč na najvećem svjetskom turniru – jednostavno je avanturu opisao Nicolas Mahut, koji je, da ironija bude još veća, samo u kvalifikacijama odigrao ukupno 130 gemova! U 2. kolu je dobio Britanca Alexa Bogdanovica 24-22 u trećem setu, a potom je u 3. kolu u pet setova svladao Austrijanca Stefana Koubeka, nakon što je izgubio prva dva seta! Mahut je, u četvrtak nakon završetka drame s Isnerom, smogao snage zaigrati i u 1. kolu igre parova, u kojoj mu je partner sunarodnjak Arnaud Clement. Igrali su protiv britanske kombinacije Fleming / Skupski. Britanci su dobili prvi set u tie-breaku sa 7-4 kada je dvoboj bio prekinut – zbog mraka. Naravno, opet na terenu broj 18... Inače, Isneru i Mahutu ovo nije bio prvi međusobni dvoboj. Sastali su se i prije dvije godine, također u Londonu i na travi, ali u Queen's Clubu. Taj meč dobio je 28-godišnji Mahut, koji trenutno zauzima 148. mjesto na ATP ljestvici, bilo je 7-5, 6-4. - Prava je šteta što je netko morao izgubiti ovaj dvoboj. Ovo je nešto što se više nikada neće ponoviti. Niti blizu! Od Mahuta sam izgubio jednom prije dvije godine, ali moram priznati da sam uoči ovog dvoboja s njime razmijenio možda pet riječi u životu. Naravno, ne zato što je on loš momak, naprotiv, ali, eto, tako je bilo. Sada, kada se sretnemo u svlačionici na nekom turniru, uvijek ćemo moći prisjetiti se ovog meča i podijeliti zajedno te trenutke. No, znao sam što igrački mogu od njega očekivati – započeo je svoju priču Isner. Novinare je, naravno, najviše zanimao dio dvoboja koji su odigrali su srijedu. Duže od sedam sati, bez ijednog breaka. Isner je u tih 118 gemova u srijedu, u tih 7 sati u 6 minuta, imao četiri meč-lopte (imao je prednost prvog servisa), a Mahut dvije break-lopte... - O čemu sam razmišljao? Ne znam, nisam o ničemu razmišljao, pogotovo kada smo stigli do 25-25, ili tako nešto. Samo sam želio ubacivati prve servise, zabijati asove i forhend-winnere. Znam da mi je u jednom trenutku, bilo je možda 20-20, palo na pamet da bi bilo dobro sada odigrati tie-break. No, ipak mislim da pravilo o petom setu bez tie-breaka u Wimbledonu treba zadržati. Ovo se, ionako, više nikada neće ponoviti. Kaže da se u srijedu nije baš naspavao... - Spavao sam samo četiri seta. No, Mahut mi je rekao da je on spavao samo tri sata. Zbog čega je meč trajao tako dugo? - Ne mogu to niti sam objasniti. Očito je da smo obojica sjajno servirali. To je ključno. No, i kada obojica igrača odlično serviraju, opet je teško očekivati da će set trajati dulje od, recimo, 20-20. Ne znam, doista. Valjda nam je tako bilo suđeno. Na neki način mi je drago da se ovo dogodilo, iako sam prilično umoran. Potom je otrkio jednu zanimljivost... - Nisam želio igrati turnir u Eastbourbeu, nisam se osjećao spreman jer sam imao dugačku i napornu sezonu na zemlji. Stoga sam se za Wimbledon pripremao trenirajući žestoko osam dana u Tampi, gdje je bilo nemoguće vruće i vlažno. Trener mi je u šali rekao: ''Sada si spreman igrati 10 sati''. Kao da je znao... Ipak, Mahut je u srijedu djelovao puno svježije od Johna Isnera. Ali, kod rezultata 59-59, francuski tenisač je inzistirao na prekidu jer više nije vidio loptu. Isner je htio igrati dalje... - Jesam, iako mi niti sada nije jasno zašto, budući da je on očigledno imao više svježine. Činjenica da se u tom trenutku moglo igrati još maksimalno pet minuta. No, pomislio sam, ma idemo igrati i po mraku, nitko ništa neće vidjeti, ali, nema veze, samo neka netko pobijedi! U četvrtak se nije pribojavao novog prekida zbog mraka... - Znao sam da se to više ne može ponoviti. Doduše, opet smo krenuli u istom stilu, držali smo svaki po deset servisa, ali vjerovao sam da neće trajati predugo. Isneru je ovo bio tek drugi meč i prva pobjeda u Wimbledonu. Prije dvije godine je ispao u prvom kolu. Najbolji rezultat na Grand Slam turnirima ostvario je prošle godine na US Openu plasmanom u osminu finala... - Jasmo mi je da će me ovaj meč obilježiti za sva vremena. Ipak, nadam se da neće obilježiti moju karijeru, odnosno, da neću ostati najviše upamćen samo po ovome meču. Ostalo mi je još sedam ili osam godina za dobre rezultate na Grand Slam turnirima. Na kraju, vjeruje li da može proći i 2. kolo? - Da, vjerujem da mogu! U 2. kolu igrat će u petak protiv Nizozemca Thiema De Bakkera, i to već prvi meč dana u petak (od 13 sati po hrvatskom vremenu) na terenu broj 5. Kasnije će istoga dana zaigrati i sa sunarodnjakom samom Querreyjom u 1. kolu parova, protivnici su im Poljak Przysiezny i Izraelac Sela. Parovi se u Wimbledonu igraju također u tri osvojena seta. Tko zna koliko ga još igre očekuje... Broj preporuka: 0 Objavi na Facebooku FACEBOOK KOMENTARI

