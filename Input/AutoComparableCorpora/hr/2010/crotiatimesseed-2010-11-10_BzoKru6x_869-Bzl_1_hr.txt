Panel u kojem su na Danima osiguranja u ponedjeljak u Zadru sudjelovali predsjednici uprava velikih osiguravateljskih društava, HUO-a i Hanfe potvrdio je kako se na sljedeću godinu ne gleda s previše optimizma u pogledu gospodarskog okruženja, ali su osiguravatelji složni u zaključku da sami, u ovom kriznom razdoblju, trebaju i mogu unaprijediti svoju industriju. Kao važne točke u nastavku razvoja sektora osiguranja naglasili su povećanje financijske pismenosti Hrvata i potrebu za većom transparentnošću industrije. Inače odlično organiziran i zanimljiv panel dijelom se vrtio oko pitanja "mogu li osiguravatelji biti snažni kao banke" koje je kao moderator postavila Snježana Bertoncelj, predsjednica Uprave Erste osiguranja VIG i predsjednica Udruženja osiguravatelja. Gledajući po aktivi, osiguranja zauzimaju oko 6 posto ukupnog financijskog sektora u Hrvatskoj, a banke oko 77 posto, pa je Bertoncelj pitala sudionike panela "koliko su osiguranja percipirana kao ozbiljna i jaka branša". Da smo banka zauzeli bismo peto ili šest mjesto po aktivi, kaže Boris Galić, predsjednik Uprave Allianza Zagreb, no smatra da se osiguravatelji ne trebaju postaviti kao da bi od banaka nešto trebali uzeti. Od banaka se puno može naučiti, među ostalim, o upravljanju rizicima, kaže. Ne slaže se ni s time da su osiguranja konzervativna branša, ali naglašava kako su manje transparentni od banaka. Ako povećamo financijsku pismenost građana i transparentnost branše bit će to veliki napredak za našu industriju, zaključuje Galić. Hrvoje Pauković, direktor HUO-a, kazao je da se mora krenuti od nule i ulagati u edukaciju i marketing kako bi se promovirale vrijednosti koje osiguranje daje. Na račun kvalitete dosadašnje edukacije našalio se Darko Cesar, predsjednik Basler osiguiranja, kada je kazao kako je malo Hrvata koji nisu prošli edukaciju za zastupnike u osiguranju. Pitanje je, međutim, koliko će osiguravateljska društva sljedeće godine moći izdvojiti za edukaciju i marketing s obzirom da ne računaju na rast svoga sektora, a za ovu godinu kažu da su s padom od 2 do 2,5 posto dobro prošli s obzirom na loše gospodarsko okruženje. Damir Zorić, predsjednik Uprave Euroherca, kaže kako se pribojava 2011. i ne vjeruje da je moguć gospodarski rast od 1,5 posto na čemu se temelji proračun. Mi ćemo biti konzervativniji u procjenama - naša industrija vjerojatno će se kretati oko nulte stope, napominje Zorić koji je inače naglasio potrebu snažnijeg cehovskog morala. Za Zdravka Zrinušića, predsjednika Uprave Croatia osiguranja, bitno je da sama industrija skupa s HUO-om uvede reda. To znači držati se osnovnih načela poslovanja u osiguranju te prihvatiti i upravljati rizicima, kaže Zrinušić kritizirajući, među ostalim, učestale primjere rušenja cijena na natječajima na kojima sudjeluju osiguravateljska društva. Nakon što su, kako je kazao Cesar, sami svojoj branši uputili kritike, nastojali su unijeti i ponešto optimizma. Tako Galić kaže kako zapravo osiguravatelji nemaju pravo biti pesimisti: U ovoj se industriji može napraviti puno, može se i zaraditi, a mi trebamo dovoditi mlade i ambiciozne ljude. Industriju osiguranja u godinama koje dolaze čekaju novi zahtjevi u pogledu upravljanja rizicima u okviru direktive o Solvency II, a nakon toga stiže na dnevni red i pitanje garantnih fondova vezanih uz životna i neživotna osiguranja. (lm)

