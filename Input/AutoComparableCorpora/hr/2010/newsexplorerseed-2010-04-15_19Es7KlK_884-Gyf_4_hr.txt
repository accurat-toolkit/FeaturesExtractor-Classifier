Ako se na trenutak i činilo da se Poljska vraća u normalu, jučerašnji prolazak lijesa s ostacima prve dame Marije Kaczynski kroz Varšavu ponovno je svima vratio u sjećanje slike tragedije i šoka subotnje katastrofe u Smolensku. Poslije spuštanja vojnog zrakoplova u varšavskoj zračnoj luci, tijelo supruge Lecha Kaczynskog dočekali su kći Marta i zet Jaroslaw te nekoliko savjetnika i službenika iz ureda predsjednika. Posebno dirljiv bio je doček kćeri Marte posmrtnih ostataka majke Marije. Cvijeće za prvu damu Obitelj Kaczynski nije željela da na dočeku budu predstavnici poljske vlade. Konvoj s lijesom prošao je istim varšavskim ulicama kao i u subotu s tijelom Lecha Kaczynskog. Građani Varšave odavali su počast poljskoj prvoj dami, bacajući cvijeće, a najčešće tulipane krem boje koji nose njezino ime. Prijatelji koji su je poznavali opisuju je kao iznimno toplu, srdačnu i inteligentnu osobu koja je imala svoje poglede i nikad ih se nije bojala izražavati, čak i kad su se razlikovali od pogleda Lecha Kaczynskog. Poginuli predsjednički par ostavio je ožalošćenu kćer jedinicu Martu. Prema obiteljskoj tradiciji, Marta Kaczynski studirala je pravo, a od prošle godine diplomirana je pravnica s položenim odvjetničkim ispitom. Cijela obitelj Kaczynski teško je proživljavala njezin razvod prije dvije godine jer su im mediji prigovarali kršenje konzervativnih vrijednosti koje je zagovarao L. Kaczynski. Prva dama odustala je od karijere zbog suprugova angažmana u oporbenim aktivnostima pokreta Solidarnost 80-ih godina, a njihova kći u djetinjstvu je vrlo rijetko vidjela oca kod kuće. „Tada sam bio pomalo nezadovoljan što se oporba (Solidarnost) pojavila baš onda kad mi je bilo tako dobro s Marijom i kćeri“, prisjećao se u jednom od nedavnih intervjua Lech Kaczynski. Marta se vrlo mlada udala i Marija Kaczynski više je puta priznala da nije bila zadovoljna time. Majčina briga „Poslije sam shvatila koliko je važna obitelj i da je s udajom bolje ne odugovlačiti“, izjavila je Marija Kaczynski u intervjuu prije tri mjeseca. Prema volji obitelji i predsjedničkog ureda, Lech i Marija Kaczynski bit će pokopani zajedno u nedjelju, dan poslije službene pogrebne ceremonije sa svih 96 žrtava. Iako se mjesto pokopa još ne zna, nagađa se da bi to moglo biti varšavsko groblje Powaski, svetište Božje providnosti, katedrala sv. Jana Krstitelja ili bazilika u kraljevskoj palači Wawel u Krakovu. U Wawelu su sarkofazi gotovo svih poljskih kraljeva. Potvrda o mogućem pokopu u Wawelu čeka se od kardinala Stanislawa Dziwisza, krakovskog nadbiskupa.

