Daleko je čovjek napredovao od vremena kad je za izlječenje molio bogove i prinosio žrtvu paljenicu ne bi li se umilio nebeskim silama. Sve jači antibiotici, umjetna srca, uzgajanje organa, sekvenciranje DNK... Moderna medicina grabi krupnim koracima naprijed (nažalost, u stopu je prate i neke bolesti). No, koliko god ona moćna i suverena bila, svoje korijene duboko je ukopala i popularna narodna medicina, a raznolikosti naroda u svijetu ogledaju se i u načinima njihova nošenja s bolestima. Drago Plečko, najpoznatiji hrvatski alternativac, jako je dobro upoznat s tim “otkvačenim i ludim” lijekovima, pa se uz njegovu pomoć upoznajemo samo s nekima od njih. Počnimo od najdalje destinacije − Japana. U Zemlji izlazećeg sunca vrlo je popularan kozmetički tretman ribicama “gara ruffa” koje čiste lice, a Plečko je potvrdio da je slična metoda postojala i u Istri. Navodno rješava psorijazu. Zabilježeni su neki slučajevi iznenađujuće dobre remisije, ali ne rješava se korijen problema. Dakle, može pomoći, ali vjerojatno ne trajno. Puno drastičniji način “liječenja” − u ovom slučaju reume i impotencije − jest zakapanje cijelog tijela u pijesak, što prakticiraju u području egipatske oaze Siwa. − Takav običaj nalazimo i u istočnjačkim medicinama, a zapravo je riječ o hiperemiji ugroženih zona. Pojačana mikrocirkulacija pokreće proces poboljšane potencije, a kod nekih se reumatskih bolesti zna da glina i neke slične tvari mogu biti učinkovite. Dokaz je žuta ilovača u našim krajevima, čiji su oblozi korišteni u narodnoj medicini protiv reume − ustvrdio je Plečko. Imate astmu? Nema problema, samo skoknite do obližnje “peškarije”. U indijskom gradu Hyderabadu. naime, astmu i ine probleme s dišnim putovima liječe gutanjem žive ribe, a prema našem stručnjaku, “caka” je isključivo u psihološkoj sferi. − Kad je u pitanju astma, koja je u velikoj mjeri psihosomatska bolest − dakle, pacijent lako podliježe snažnoj sugestiji, koju bizarni postupci još pojačavaju − svašta može djelovati a da nema osnovu u znanstvenoj logici. Kravlji urin Moguće je i alternativno tumačenje, a to je da sluzava supstancija nekih riba privremeno potakne širenje alveola u plućima. Posve odbojan − barem za zapadnjake − primjer “suradnje” između čovjeka i životinje jest pijenje kravljeg urina. Dakle, zanemarite mlijeko i orijentirajte se na druge tekućine. To čine u Kambodži, gdje vjeruju da kravlji urin liječi mnoge bolesti. Da nije sve tek “hokus-pokus”, svjedoči i činjenica da se on u Indiji prodaje u − bocama! − Vjeruje se da liječi gotovo sve, a popularna je i metoda amaroli − pijenje vlastitog urina. Ovo drugo posebno je popularizirao dugovječni indijski premijer Amrit Desai. Riječ je o tome da se vjeruje kako hormoni, koji se u tragovima nalaze u urinu, potiču obrambene mehanizme, a kobilji urin u Australiji se koristi i za pripravu nekih farmaceutskih proizvoda. Drevna kineska metoda, za kojom posežu širom svijeta, jesu i “famozne” kineske zagrijane čaše, za koje Plečko napominje da je najvažnije njihovo pozicioniranje na bolne točke tijela. − Slična se procedura koristila i u nekim dijelovima Hrvatske još u pretprošlom stoljeću. U kineskoj je verziji metoda srodna mokshi, spaljivanju stožaca od biljaka na nekim akupunkturnim točkama na tijelu. Daje dobre rezultate kod nekih smetnji s kralježnicom − tvrdi − a nije na odmet spomenuti da se u zabitijim provincijama, umjesto čaša, koriste rogovi. Orah u oku Nešto bliže, u Poljskoj i Rusiji, posebno je popularna terapija pčelinjim otrovom, odnosno ubodima tih plemenitih kukaca. − Preporučuje se da se ubodi smjeste u akupunkturne točke. Kako pčela ne bi izgubila žalac i uginula, koriste se posebne mrežice kroz koje ubadaju tijelo. O pčelinjem i zmijskom otrovu ima mnogo legendi, neki čak tvrde da je djelotvoran kod težih bolesti poput multiple skleroze. Ima anegdotalnih dokaza da metoda ima vrijednosti, ali sustavna provjera efikasnosti nikada nije obavljena. Daleko najčudniji “lijek” jest kineski tretman orahom u oku i suhim lišćem biljke moxa u ušima. Čemu orah, to nitko ne zna. “Dobar vic”, kazat će naš stručnjak, no drugi dio tretmana, tvrdi, ipak nije toliko neutemeljen. Stimulacija dupinima − Aurikularna akupunktura temelji se na ideji da uho ima oblik fetusa, a svaka točka na uhu koja odgovara nekom unutarnjem organu tretira se ili iglama ili spaljivanjem suhog bilja. Katkad su rezultati vrlo dobri. Metoda je slavna ponajviše zbog točaka kojima se blokira osjećaj gladi, a zbog takozvane valium točke može puno pomoći u izdržavanju krize kod skidanja s heroina i drugih droga. Na kraju, ne baš toliko tradicionalan pristup − stimulacija dupinima. Naime, u peruanskoj Limi trudnice dolaze na tretman, jer se tamo vjeruje da dupini stimuliraju mozak djeteta u trbuhu zvukovima visoke frekvencije. − Ovo je smjela new age ideja i ne pripada tradicionalnim učenjima. Teško je reći koliko je istine u priči o dupinima koji se glasaju frekvencijama kojima navodno komuniciraju na 1000 kilometara, a neki vjeruju da je to slično onome što u utrobi čujemo prije nego što se rodimo − zaključio je najpoznatiji hrvatski alternativac. vlado ozretić foto: reuters, cropix Ostale bizarne metode − Ima mnogo bizarnih metoda koje sam sretao u posljednjih 35 godina. Primjerice, komad drva drži se u vodi, koja nakon toga snižava šećer u krvi. Na Istoku su se čak prodavale drvene čaše u kojima se držala voda koju je trebalo piti. Namjerno izazvano povraćanje u ajurvedi se koristi za liječenje epilepsije, a postoji čitava škola koja sve bolesti liječi − smijehom. U jednom su indijskom rudniku pacijenti sjedili u podzemnoj dvorani s kristalima i tvrdili da su ozdravljivali od niza bolesti, a postoje zapisi prema kojima je jedan bavarski pivar iz 19. stoljeća desetak žena izliječio od raka dojke pivskim kvascem. Ima toga još puno... − tvrdi Drago Plečko (na slici dolje).

