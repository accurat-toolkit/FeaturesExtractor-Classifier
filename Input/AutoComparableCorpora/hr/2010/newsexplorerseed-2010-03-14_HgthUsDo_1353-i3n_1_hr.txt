Iako jedan od najuspješnijih hrvatskih znanstvenika, prof. Ivan Đikić nije dovoljno “dobar” da bi postao dopisni član Hrvatske akademije znanosti i umjetnosti. Naime, kako piše Jutarnji list, na sjednici Razreda za medicinske znanosti u srijedu Đikić nije dobio dostatan broj glasova kako bi postao kandidat tog razreda za dopisnog člana na skupštini HAZU koja će se održati u svibnju. Ivan Đikić (43) direktor je Instituta za biokemiju Sveučilišta Goethe u Frankfurtu i znanstveni direktor Centra izvrsnosti Frankfurt (CEF). Dobitnik je niza uglednih priznanja među kojima se ističe nagrada Američkog udruženja za istraživanje raka (AACR). Ideja o njegovoj kandidaturi za dopisnog člana HAZU potekla je od akademika Davorina Rudolfa. - Budući da živim u Splitu, znam koliko je prof. Đikić angažiran na Medicinskom fakultetu i MedILSu. No, kako sam ja u Razredu za društvene znanosti, nisam ga mogao nominirati, nego su to učinili kolege iz Razreda za medicinske znanosti - rekao je Rudolf. Akademik Dragan Dekaris iz Razreda za medicinske znanosti, koji je predložio Đikića za dopisnog člana, priznao je da je razočaran glasovanjem. - Osobno ne poznam prof. Đikića, bio sam samo na jednom njegovu predavanju, ali sam upoznat s njegovim radom i uspjehom u svijetu. Smatrao sam da je odličan kandidat za dopisnog člana - rekao je Dekaris. Zanimljivo je da je na sjednici Razreda za medicinske znanosti održanoj prije mjesec dana Ivan Đikić dobio 12 glasova, pa je na temelju toga bio nominiran kao jedini kandidat za dopisnog člana. No, na sjednici u srijedu, kada je trebalo donijeti odluku o njegovoj kandidaturi, Đikić je u oba kruga tajnoga glasovanja dobio 7 od potrebnih 10 glasova. - Glasovanje je tajno i teško je sada spekulirati o tome. No, možda je jedno od objašnjenja to što prof. Đikić djeluje i u Hrvatskoj pa ne bi trebao biti kandidiran za dopisnog nego za člana suradnika ili redovnog člana HAZU - rekao je akademik Zvonko Kusić, tajnik Razreda za medicinske znanosti. Prof. Đikić naglasio je da sam nije inicirao svoju nominaciju, nego je ideja potekla iz HAZU. - Pristao sam na to jer kao dopisni član ne bih imao nikakvu financijsku ni materijalnu dobit, a želio sam nekim svojim idejama pomoći programe HAZU. Zašto je Razred medicinskih znanosti odbio moju nominaciju iako me u početku predložio, nije mi jasno - rekao je Đikić. (jl) Nisu prihvatili ni Radmana Propala kandidatura Ivana Đikića za dopisnog člana uvelike podsjeća na slučaj Radman. Naime, Miroslav Radman, jedan od najpoznatijih hrvatskih znanstvenika te član Francuske akademije znanosti, 2006. godine nije izbran za redovitog člana HAZU. Zanimljivo je da su tada neki akademici to opravdavali činjenicom da Radman već ima status dopisnog člana, koji je pandan redovnom članstvu, ali za hrvatske znanstvenike u inozemstvu. Sada se, pak, lansira priča da je Đikića trebalo kandidirati za redovitog, a ne dopisnog člana.

