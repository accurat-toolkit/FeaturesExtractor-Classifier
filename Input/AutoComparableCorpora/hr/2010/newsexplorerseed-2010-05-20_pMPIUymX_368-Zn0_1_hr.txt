Islamsku Republiku Iran je zastupao ministar ekonomije i finansija sejjid Šemsuddin Hoseini koji se nalazio na čelu visoke ekonomske delegacije IR Iran. Na ekonomskom forumu u Kuala Lumpuru su razmatrane različite ekonomske teme među kojima su nova dešavanja u svijetu ekonomije, trgovina, invetnost i tehnologija povezana sa novim potrebama, trgovina i mogućnosti investiranja i stvaranja rivalstva i konkurencije u transportu. Šesti međunarodni ekonomski forum islamskih zemalja je okončan u prošli četvrtak čitanjem konačnog saopštenja, u kome se ukazuje na potrebu sučeljavanja sa posljedicama ekonomske krize koja galopira sa Zapada, ali i obrazlaganje odgovarajućih i učinkovitih mjera za stvaranje prepreka na nastanku finansijske i ekonomske krize u islamskim zemljama. Predsjednik Indonezije, Susilo Bambang Judhojono, je tokom govora na ceremoniji otvaranja ovog ekonomskog foruma u Kuala Lumpuru istakao da su navedeni uvjeti u svijetu odlična prilika za promjenu islamskog ummeta u 21 stoljeću. Od islamskih zemalja je tražio da iskoriste sve postojeće kapacitete i ekonomske potencijale, posebno iskustvo nastalo usljed teške ekonomske krize koja razara Zapad, te da uzmu pouku iz ovih događaja i ne ponove grešku koju su ranije počinile zapadnoevropske kapitalističke vlade, te je govorio o potrebi hitnog formiranja snažne ekonomske osnove i fundamenta islamskih zemalja. Predsjednik Indonezije je naglasio da se samo pola procenta svjetskog investicionog fonda tiče islamskih zemalja, tako da je tražio ostvarivanje veće saradnje islamskih zemalja na zajedničkom investiranju u svijetu. Premijer Malezije, Datuk Seri Nadžib Tun Razak, je tokom svog govora na otvaranju svjetskog ekonomskog foruma islamskog svijeta predložio osnivanje banke novih energija od strane islamskih zemalja i rekao da islamske zemlje moraju krenuti ka iskorištavanju novih energetskih izvora, posebno alternativnih i čistih energija. U konačnom saopštenju ovog ekonomskog foruma je zaključeno da islamske zemlje rade na formiranju banke novih energija kako bi se suočile sa eventualnim energetskim krizama u budućnosti. Sejjid Šemsuddin Hoseini, ministar ekonomije i finansija Islamske Republike Iran je na ovom ekonomskom forumu u Kuala Lumpuru ukazao na potrebu potpisivanja trgovinskih sporazuma između islamskih zemalja, stvaranja uvjeta za saradnju privatnog sektora islamskog svijeta, ali i investiranja na berzama u Iranu, nazvavši ovo tržište dionicama odličnom prilikom za inostrana investiranja. Sejjid Šemsuddin Hoseini, ministar ekonomije i finansija Islamske Republike Iran je rekao da je u Iranu zabilježen porast inostranog investiranja u visini od 60 procenata. Ministar Hoseini je na šestoj međunarodnoj konferenciji islamskih zemalja u Maleziji saopštio da je i pored ekonomske i finansijske krize i 35-procentnog smanjenja inostranog investiranja u evropskim i visokorazvijenim zemaljama, prihvat inostranih investicija u Iranu, u odnosu na isti period prošle godine, imao rast u visini od oko 60 procenata. Ministar ekonomije je rekao da je ovaj prihvat direktnih inostranih investiranja u Iranu pokazatelj velikog postojećeg potencijala i ponude u Iranu, te je potvrdio da se očekuje rast ovog trenda inostranog investiranja u zemlji. On je u svom govoru također pozvao inostrane investitore da se uključe i u zajedničko investiranje u iransku privredu, te dodao da je vlada u Teheranu spremna da u okviru zakonskih mjera podrži inostrane investitore, tako da je spremna na zaštitu i podršku svih inostranih investitora. Formiranje zajedničke fondacije za investiranje u islamskim zemljama je još jedna od tema govora iranskog ministra ekonomije i finansija, prilikom čega je naglasio da je to prijeka potreba sadašnjeg vremena, kao i upotreba nacionalnih valuta u međusobnim ekonomskim i finansijskim transakcijama islamskih zemalja te istakao spremnost zvaničnog Teherana na aktivno širenje i snaženje ekonomskih i finansijskih odnosa sa drugim islamskim zemljama svim kapacitetima, kao i spremnost na saradnju sa svjetskom ekonomskom fondacijom islamskog svijeta na pripremi i provođenju praktičnih operacija u namjeri izvršenja navedenog cilja. Ministar ekonomije i finansija IR Iran je ukazao i na veliku ekonomsku i finansijsku krizu u svijetu i njene uticaje na svjetske ekonomije, kao što je to slučaj sa Grčkom, te dodao: "Nakon dvije godine od početka i širenja ove ekonomske i finansijske krize, predviđanja pokazuju da svjetski stručnjaci i eksperti za ekonomiju i finansije, ne samo da nisu bili u mogućnosti da navedenu krizu riješe, nego čak nisu bili u stanju ni da je predvide, da nemaju nikakav mehanizam za upravljanje i kontrolu krize i njeno rješavanje, nego da su u stanju samo da svoju krizu prebacuju na druge svjetske ekonomije, u vidu negativnog finansijskog potresa. Ministar Hoseini je rekao da je velika lekcija za islamske zemlje i njihove ekonomije da se pravovremeno iskoriste svi ekonomski kapaciteti islamskih zemalja na svjetskom ekonomskom i finansijskom tržištu, te dodao: "Islamske organizacije, zbog poštivanja vjerskih pravilnika i zakona, odbacivanja pitanja kamate, u stanju su da se odupru navedenim krizama, što su pokazali u posljednje vrijeme." Šesta međunarodna konferecija ministara ekonomija i finansija islamskih zemalja je počela u srijedu u Kuala Lumpuru u prisustvu nekoliko predsjednika islamskih zemalja, većeg broja ministara ekonomija i finansija islamskih zemalja, stručnjaka za ekonomska i finansijska kretanja, a danas je okončana čitanjem konačnog saopštenja u kome se naglašava potreba hitnog sučeljavanja sa posljedicama svjetske ekonomske i finansijske krize. Na ovoj konferenciji u Kuala Lumpuru, sa sloganom priprema za obnovu ekonomskog života, prisustvovalo je oko 2300 ekonomskih i finansijskih stručnjaka iz islamskih zemalja. U konačnom saopštenju je ukazana potreba pronalaska prijedloga i rješenja trenutne ekonomske krize koja razara evropske i američke ekonomije i finansijske sisteme, tako da su ekonomski predstavnici islamskih zemalja odlučili da međusobno pripreme jedan stabilan finansijski sistem i predoče ga islamskom svijetu kako bi spriječili širenje ekonomske i finansijske krize zapada u svoje dvorište. Ovaj sporazum je također odlična prilika islamskim zemaljama na polju širenja međusobnih odnosa na polju snaženja zajedničkog i samostalnog investiranja u privredama islamskih zemalja, ali i da se suoče sa predstojećim ekonomskim izazovima. Ekonomski forum islamskih zemalja u Kuala Lumpuru je održan u uvjetima kada se velikom brzinom nastavlja proces globalizacije. Tema globalizacije i pojma promjene ekonomskih i političkih struktura na visokim nivoima postavlja pitanje da li je globalizacija postala faktor širenja siromaštva u svijetu, posebno u zemljama u razvoju? Analize pokazuju da su tokom dvije decenije, završno sa devedesetim godinama prošlog stoljeća, najmanje 24 zemlje u razvoju hitale ka razvoju i procesu pripajanja svjetskoj ekonomiji, odnosno da su dostigle do nekih međunarodnih standarda, među kojima su veću godišnju zaradu po glavi stanovnika, produženje životnog vijeka njihovih građana, te bolje obrazovanje. Ove zemlje su sa indeksom 5 procenata ekonomskog razvoja bile odličan primjer likvidnosti i napretka. Veliki broj zemalja u razvoju, poput Kine, Indije, Mađarske i Meksika su zauzele takvu ekonomsku politiku da su ostvarile mogućnosti svoje prezentacije ali i plasiranja vlastitih proizvoda na međunarodnom tržištu, što je zapravo dovelo do naglog povećanja njihovog bruto nacionalnog dohotka. Sa svim tim, pripajanje procesu globalizacije, nije bilo uspješno za sve zemlje svijeta. Na osnovu posljednjih izvještaja, više od 2 milijarde stanovnika svijeta, posebno nastanjenih na subtropskom i pustinjskom području afričke Sahare, regionu Bliskog istoka i zemalja Centralne Azije su osjetile pad ekonomskog razvoja i širenje siromaštva. Ovo stanje je pokazatelj toga da globalizacija nije obezbijedila interese svih zemalja u razvoju. Ali uklanjanje određenih problema tih zemalja ovisi o mnogobrojnim faktorima. Među tim faktorima su poboljšanje uvjeta za inostrana ulaganja u domaćim privredama, kao i napor za poboljšanje ekonomskog stanja u tim društvima. Stručnjaci tvrde da bi zemlje u razvoju mogle ostvariti ekonomski rast, ali taj uspjeh se uvjetuje većim zalaganjem i trudom, kao i snaženje ekonomskih i trgovinskih odnosa među navedenim zemljama. U svakom slučaju i industrijski visokrazvijene zemlje svijeta trebaju u obzir uzeti programe Svjetske trgovinske organizacije, te uklone mnogobrojne prepreke na razvoju međunarodne trgovine. Ove zemlje moraju prionuti na ukidanje velikih subvencija u poljoprivrednom sektoru, što godišnje iznosi oko 350 milijardi dolara. Potrebno je napomenuti da subvencije koje industrijski visokorazvijene zemlje svijeta u njihovom poljoprivrednom sektoru uveliko narušava proizvodnju u zemljama u razvoju. Činjenica je da u trećem milenijumu, stanovnici širom svijeta, u poređenju sa ranijim godinama i periodima, posjeduju bolje veze i odnose sa drugim stanovnicima planete. Informacije i novac se velikom brzinom prebacuju sa jednog mjesta na drugo i roba i usluge su također prisutni u svim krajevima svijeta, što ranije nije bilo uočljivo. Globalizacija je pojam koji se tiče trenutnih uvjeta u svijetu. Sa ove strane zemlje koje žele da se učlane u Svjetsku trgovinsku organizaciju WTO moraju svoje trgovinske sisteme uskladiti sa međunarodnim promjenama u ovom sektoru. Trenutno, određeni broj islamskih zemalja, poput Indonezije, Malezije, Islamske Republike Iran, Turske i Egipta posjeduju snažne ekonomske i naučne uvjete i predispozicije, ali i povoljne resurse za brzi razvoj. Iskorištavanje ovih resursa zahtijeva stvaranje velikih centara inventnosti i tehnologije u islamskom svijetu, ali i obučavanju stručnih lica u ovim zemljama. O tome se posebno govorilo u konačnom saopštenju Svjetskog ekonomskog foruma islamskih zemalja u Kuala Lumpuru. Među drugim stavkama ovog saopštenja se navode razvoj međusobne trgovinske razmjene, borba protiv siromaštva i nezaposlenosti, ali i postojanje kratkoročnih i dugoročnih ekonomskih razvojnih programa u islamskim zemljama. Da bi došlo do sprovođenja određenih aktivnosti, potrebno je raditi na potpisivanju međusobnih ekonomskih i trgovinskih ugovora o saradnji, posebno među islamskim zemljama. Među tim mjerama su svakako smanjenje poreza, carinskih indeksa i dažbina, saradnja u trgovinskom sektoru i međusobnim odnosima. Prema ubjeđenju stručnjaka, vjerske, kulturne i političke sličnosti među islamskim zemljama su dobra prilika za njihovo napredovanje na međunarodnom polju, ali su i odgovarajući elementi u razvoju međusobnih odnosa islamskih zemalja. Istovremeno, ovi faktorni nisu u stanju da samostalno riješe mnogobrojne probleme koji se nalaze pred islamskim zemljama u 21 stoljeću, stoga je potrebno da članice Organizacije islamske konferencije trebaju učiniti više napora na izvršenju navedenih stavki o kojima je bilo riječi na svjetskom ekonomskom forumu islamskih zemalja u Kuala Lumpuru.

