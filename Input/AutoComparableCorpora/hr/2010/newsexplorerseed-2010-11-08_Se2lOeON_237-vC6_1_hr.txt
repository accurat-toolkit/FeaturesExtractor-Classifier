Većina velikih svjetskih gospodarskih sila u zadnja dva tjedna 'hodočasti' po Aziji ili je poziva k sebi. Prvo je francuski predsjednik Nicolas Sarkozy krajem prošlog tjedna primio kineskog predsjednika Hu Jintaoa, da bi preko vikenda predsjednik Sjedinjenih Država Barack Obama došao u Indiju, a u ponedjeljak je britanski premijer David Cameron otputovao u Peking. Službeni razlog su pripreme za održavanje summita skupine G20 u Južnoj Koreji, no onaj pravi jest traženje poslova zapadnih gospodarstava na brzorastućem azijskom tržištu. Tako britanski premijer Cameron vodi sa sobom veliku skupinu poslovnih ljudi koji bi trebali proširiti trgovinske veze s najmnogoljudnijom zemljom svijeta i drugim najvećim gospodarstvom. Cameron, koji je vlast preuzeo u svibnju, ima dogovoren sastanak s kineskim predsjednikom Hu Jintaom i predsjednikom vlade Wen Jibaom. Osim toga održat će se i serija razgovora na nižim razinama, jer je britanska delegacija najveća koja se ikada zaputila u Kinu. Pred putovanje mediji, kako britanski tako i kineski, raspisali su se o mogućim temama susreta, a one se kreću od opasnosti od protekcionizma do kineske tečajne politike i jačanja trgovinskih veza. Kao prethodnica Cameronu u Kinu je preko vikenda došao ministar financija George Osborne. Inače, veze između Londona i Pekinga su se 'zatoplile' nakon što je Kinezima vraćen Hong Kong 1997. godine. Trgovinska razmjena između Kine i Velike Britanije se procjenjuje na oko 35 milijardi eura za prvih devet mjeseci ove godine, što je rast viši od 30 posto u odnosu na isto razdoblje prošle godine. Doduše, britanski analitičari naglašavaju da Britanci više trguju sa susjednom Irskom nego sa zemljama BRIC-a - Brazilom, Rusijom, Indijom i Kinom. Ipak, kako je kinesko tržište najveće na svijetu, s oko 1,3 milijarde potencijalnih potrošača, zapadne se zemlje sve više utrkuju oko snažnijeg ulaska u Kinu ne bi li dodatno oživjele svoja nacionalna gospodarstva. Tako je za vrijeme posjete kineskog predsjednika Hu-a Francuskoj dogovoreno poslova za 20 milijardi eura i daljnje povećavanje robne razmjene na 80 milijardi eura u sljedećih pet godina. Što se tiče Britanaca, Kinezi bi htjeli njihov 'know-how' kako da pretvore Šangaj u globalnu financijsku prijestolnicu u godinama koje dolaze, te da pomognu snažniji izlazak kineskih banaka na svjetsku 'pozornicu'. I dok Kinezi očekuju da Britanci neće spominjati uhićenog dobitnika Nobelove nagrade za mir Liu Xiaoboa, ali i ostale disidente, politički se analitičari u Britaniji nadaju da zbog poslova u Kini premijer David Cameron neće 'ostaviti' po strani pitanja ljudskih prava. Inače, za vrijeme posjeta Francuskoj, Peking i Pariz su se složili kako globalni financijski sustav treba reformu. Sam Sarkozy ima velika očekivanja od skupine G20, jer poslije Južne Koreje Francuzi preuzimaju 'štafetu'.

