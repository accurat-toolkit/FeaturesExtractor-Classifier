Prve reakcije u poslovnim krugovima na najavu premijerke Jadranke Kosor da će država hitno rasprodati vlasničke udjele u poduzećima manje od 25 posto kapitala, govore kako se radi o dionicama na kojima se neće ostvariti bogzna kakva zarada. Procjenjuje se, naime, na temelju stanja u portfelju Hrvatskog fonda za privatizaciju, da državne dionice koje će na bubanj nisu od značaja za upravljanje poduzećima niti za njima postoji naročit interes. No, kako je “Slobodnoj” neslužbeno potvrđeno u jednoj od državnih institucija zaduženoj za privatizaciju, na prodaju će ići i vlasnički udjeli ostalih državnih institucija u poduzećima - Hrvatskog zavoda za mirovinsko osiguranje i Hrvatskog zavoda za zdravstveno osiguranje, prije svih. Naši izvori također kažu da u državnom portfelju još uvijek vlada kaotično stanje, pa prije privatizacije, dodaju, treba prići objedinjavanju državnog vlasništva. U prilog potonjoj ocjeni idu i podaci da pakete dionica u tvrtkama ima i Državna agencija za osiguranje štednih uloga i sanaciju banaka te da i javna poduzeća imaju poduzeća-kćeri u stopostotnom vlasništvu. Jadranski hoteli Kad je u pitanju portfelj HFP-a u hrvatskom gospodarstvu, njegova je nominalna vrijednost 11 milijardi i 524 milijuna kuna, no u stvarnosti riječ je o puno manjoj vrijednosti. Koliko manjoj, bit će jasnije tek nakon rasprodaje. Sukladno najavi premijerke s početka teksta, nije na vidiku prodaja većinskih udjela države koji obično postižu veću cijenu. Među atraktivnije tvrtke s većinskim državnim vlasništvom ubrajaju se, među ostalima, kutinska Petrokemija i Croatia osiguranje. I na popisu tvrtki s manjinskim vlasništvom države ima kvalitetnih dionica. Država još uvijek, primjerice, drži 6,85 posto vlasništva u DIOKI-ju, u TISKU 15,69, osječkoj Šećerani 11,63, Končaru Elektroindustriji 8,91 a u Croatia Airlinesu 2,53 posto. Sve te dionice trebale bi, ako se premijerkine najave obistine, uskoro biti ponuđene na tržištu. Država, prema izvodu iz portfelja HFP-a, još uvijek ima male udjele u brojnim jadranskim hotelima, poput Dubrovačkog primorja, Vodica i Supetrusa iz Supetra kao i u PIK-ovima (Orahovica, Bjelovar) i tekstilnoj industriji, među ostalim i u čakovečkome MTČ-u. VEDRAN MARJANOVIĆ foto: cropix Burza ili ponuda Zarada države ovisiti će i o načinu prodaje manjinskih udjela, odnosno o tome hoće li dionice biti prodane na burzi ili kroz javnu ponudu. Ni jedan ni drugi način u posljednje vrijeme nisu HFP-u donijeli previše uspjeha.

