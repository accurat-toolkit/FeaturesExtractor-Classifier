Najveći promet (50.296 KM) danas je zabilježio Bosnalijek, najviše zahvaljujući novim najavama Alvogena o preuzimanju ove bh. kompanije. Alvogen Inc, kompanija sa sjedištem u Americi, planira postati većinski dioničar Bosnalijeka. Ova planirana transakcija bila bi jedna od najvećih američkih investicija u Bosnu i Hercegovinu. Kompanija trenutno vodi završne pregovore s najvećim dioničarem Bosnalijeka, Vladom Federacije BiH. Robert Wessman, direktor Alvogena, bivši je generalni direktor jednog od ogranaka Actavis Grupe, jednog od najvećih proizvođača generičkih farmaceutskih proizvoda u svijetu. “Naš cilj je da se nađemo u grupi deset najvećih svjetskih proizvođača, a Bosnalijek ima veoma važnu stratešku ulogu u našem širenju na teritoriji Europe”, rekao je Wessman. Alvogen je izrastao na jakim temeljima Norwich Pharmaceuticals-a u New York-u i u ovoj oblasti je aktivan više od 120 godina. Kompanija ima svoje ogranke u osam zemalja i fokusirana je na razvoj i proizvodnju složenih generičkih farmaceutskih proizvoda, u čijoj se paleti trenutno nalazi preko 220 proizvoda. Alvogen ima prvorazredne regulatorne, razvojne i proizvodne kapacitete u Aziji, Europi i Sjevernoj Americi. “Planiramo da Bosnalijek postane naš ”centar izvrsnosti” za Srednju i Istočnu Europu. Želimo kreirati nova radna mjesta, udvostručiti trenutni proizvodni kapacitet Bosnalijeka i donijeti nove kvalitetne lijekove. Naš centar za rast i razvoj, pozadinski ured i distribucija za cijelu regiju, imat će sjedište u Bosni i Hercegovini. Alvogen je prepoznatljiv po visokom kvalitetu i predanosti, a naša strategija je ulagati u BiH ekonomiju, kako u ljudski potencijal, tako i u proizvodna postrojenja kako bi ih približili najvišim standardima kvaliteta. Poslovanjem Bosnalijeka se dobro rukovodi i naša strategija je da rukovođenje Bosnalijeka ostane u rukama domaćeg osoblja. Naša namjera je podržati i zadržati Bosnalijek kao brend. Ova transakcija također predstavlja značajnu prekretnicu za BiH jer bi mogla potaći interes drugih američkih kompanija na ulaganja u regiju”, kazao je Wessman. Bosnalijek i Alvogen bi predstavljali vodećeg aktera u srednjoj i istočnoj Europi, s uredima u 15 zemalja. “Jedna od najprivlačnijih stvari u vezi s ovim partnerstvom je način na koji se ove dvije kompanije nadopunjuju, jer ne postoji konflikt u pogledu tržišta, ponude proizvoda ili proizvodnje. Vjerujemo da je ovaj aranžman veoma privlačan za Vladu, a donošenje američkog kapitala trebalo bi biti pozitivno za ekonomiju u cjelini. Imamo čvrste garancije za naša sredstva i sva sredstva za ovu transakciju dolaze izvan BiH'', izjavio je Wessman. Fena Dodaj ovaj clanak u svoju omiljenu onlajn zajednicu

