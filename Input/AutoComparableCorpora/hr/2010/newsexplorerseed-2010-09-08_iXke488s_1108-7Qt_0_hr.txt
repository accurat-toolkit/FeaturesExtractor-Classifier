Google je dodatno ubrzao svoju tražilicu integriravši u nju novi proizvod Google Instant koji prikazuje rezultate pretraživanja u isto vrijeme dok korisnik upisuje željeni pojam. Dosad je Google nudio samo sugestije za pretraživanje, a rezultati se nisu pojavljivali prije nego što korisnik odabere neku od sugestija i pritisne enter. Google Instant kreće u srijedu u SAD-u, a nekoliko dana nakon toga i u Velikoj Britaniji, Španjolskoj, Njemačkoj, Francuskoj i Rusiji. Na mobilnim telefonima nova usluga trebala bi se pojaviti do kraja godine. U kompaniji su istaknuli da njihova nova usluga predstavlja značajan skok kad je riječ o pretraživanju sadržaja na internetu. Na prezentaciji Instanta Marissa Mayer iz Googlea u tražilicu je upisala tri slova - "sfm" i u trenutku se pojavio link na stranicu SFMOMA, što je kratica za Muzej modernih umjetnosti u San Franciscu u kojem je održana prezentacija. Kad je upisala slovo "w" pojavio se popis linkova koji nude vremensku prognozu (weather) zajedno sa slikama trenutačnih temperatura zraka. - Mi predviđamo što vi želite naći i brzo vam dajemo rezultat - rekla je Mayer. Google procjenjuje da prosječan korisnik potroši devet sekundi upisujući pojam u tražilicu i 15 sekundi za traženje odgovora između ponuđenih linkova. Vrijeme traženja odgovora Google želi smanjiti na dvije do pet sekundi. Stručnjaci upozoravaju na probleme koje bi nova usluga mogla izazvati. Tvrde da ušteda od nekoliko sekundi i nije tako značajna stvar, a korisnicima će se događati da vide rezultate pretraživanja koje ne žele sve dok ne upišu točan pojam i ne smisle što točno žele naći. Neki u Googleovu novom potezu vide izravan udar na Microsoft čija je tražilica Bing počela uzimati dio tržišnog kolača Googleu na području SAD-a. Bez obzira na sve prednosti i nedostatke, činjenica je da Google Instant predstavlja značajnu promjenu dosadašnjeg načina pretraživanja.

