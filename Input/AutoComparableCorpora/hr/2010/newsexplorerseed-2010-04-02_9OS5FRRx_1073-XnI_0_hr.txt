Vođa čečenskih pobunjenika Doku Umarov preuzeo je odgovornost za napade u moskovskoj podzemnoj željeznici u ponedjeljak. U videoporuci postavljenoj na internetsku stranicu koju koriste čečenski pobunjenici Umarov je rekao da je on osobno naredio napade. Teroristički napadi poduzeti su u znak odmazde jer su ruske snage sigurnosti 11. veljače kod sela Arshtyja izvele masakr nad "nedužnim stanovnicima Čečenije i Ingušetije" u trenutku dok su oni brali češnjak potreban za prehranu njihovih obitelji. Riječ je, tvrdi Umarov, o namjernom napadu na siromašne ljude, koji su najprije pobijeni, a onda su se ruske snage iživljavale nad njihovim tijelima. Umarov je upozorio Rusiju da se spremi na nove napade, koji se uslijediti kao osveta za ubijanje civila na Kavkazu. Rusima poručuje kako više neće moći "mirno promatrati rat na Kavkazu na svojim TV prijamnicima" jer će "rat doći i u njihove ulice" pa će ga moći "osjetiti na vlastitoj koži". Na stranici se navodi da je ta poruka snimljena u ponedjeljak, nakon napada na metro u Moskvi. BBC podsjeća da je Umarova poruka kontradiktorna izjavi njegova glasnogovornika koji je ranije danas rekao Reutersu da njihova militantna grupa nije izvela napade u Moskvi te kako ne znaju čije je to djelo.

