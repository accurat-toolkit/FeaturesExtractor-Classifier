Na Zagrebačkom hipodromu, gdje će u nedjelju na koncert Metallice doći oko 30.000 ljudi, vlada epidemija leptospiroze, bolesti životinja koja, ako prijeđe na ljude, može prouzročiti pobačaj, otkazivanje bubrega pa i smrt. Zaraženo je čak 60 od 175 konja, a veterinarski inspektor rješenjem je naredio karantenu zaraženog područja te hitnu dezinfekciju i deratizaciju, popravak kanalizacije, oštećenih podova i drenažnog sustava te isušivanje okolice zaraženog područja. Propala jahačka sezona – To je bolest koju zaraženi štakori urinom prenose na okoliš, a tako i na sve životinje koje obole. Čovjek se može zaraziti u kontaktu sa zaraženom vodom ako ima oštećenu kožu ili preko sluznice oka. U probavnom traktu bacil ugiba – rekao je prof. Antun Beus, ravnatelj Klinike za infektivne bolesti, i dodao da je posljednjih godina bolest poprimila teži oblik, a bilo je i nekoliko smrtnih slučajeva. Kada bacil uđe u organizam, širi se krvlju i izaziva upalu žila u bubrezima pa često oboljeli završe na dijalizi. – Bolest se liječi antibiotikom, a zbog vlažnog vremena ove je godine bolest rano počela pa smo već imali jedan težak slučaj u Karlovcu – otkriva prof. Beus. Antibioticima se liječe i konji, a terapija zaraženih konja počet će tek u ponedjeljak. No, ni to nije jamstvo da će se konj oporaviti i biti sposoban za natjecanja – napominje reprezentativka u jahanju i vlasnica četiriju zaraženih konja Janka Krašovec. – Leptospiroza će upropastiti sezonu desetak nas u reprezentaciji. Moguće je da se konji više nikad neće natjecati jer nekima, i nakon terapije, ostaje povišen titar antitijela. Možemo sudjelovati samo na natjecanjima koja su na hipodromu – očajna je jahačica J. Krašovec. Nevjerojatno je da nitko o izbijanju epidemije nije obavijestio organizatora koncerta Metallice Lupa promociju. – Trebali su nas obavijestiti, no očito nisu smatrali potrebnim jer misle da nema opasnosti. Konji i publika nisu u kontaktu, a konji posljednjih deset dana nisu ni šetali na području gdje je publika – kazao je Vladimir Ivanković, direktor Lupe. U zagrebačkom Zavodu za javno zdravstvo epidemiolozi znaju za zarazu, ali kažu da je opasnost za ljude mala. Kriteriji stroži nego u EU – U konja je pronađena količina antitijela koja je u EU normalna i ne smatra se zaraznom, osobito zato što nijedan konj nije obolio, već je kliconoša. Hrvatska ima stroži pravilnik – rekla je dr. Vladimira Lesnikar, voditeljica epidemiologije. S Veterinarskog fakulteta doznajemo da je direktor konjičke reprezentacije Boris Kelemenić tražio procjenu stanja opasnosti za ljude, a rezultati će se znati za nekoliko dana. "Miševi su u štali, a publika je oko 500 metara dalje" Marijan Antić, voditelj Hipodroma, kaže da su sanaciju kanalizacije počeli, a da će deratizaciju i dezinsekciju obaviti nakon što konji završe terapiju. – U ožujku smo posljednji put dezinficirali. Leptospiroza je normalna gdje je mnogo grla. Opasnosti od zaraze ljudi koji dođu na koncert nema jer je publika udaljena 500 metara od štale, a miševi ne izlaze, već se drže štale i hrane – objasnio je Antić. Bez obzira na to kuda se miševi kreću, konji hodaju hipodromom i obavljaju nuždu.

