Stipe Mesić ipak neće biti doživotni bivši predsjednik? Vladajući HDZ-a planira, kako neslužbeno doznaje Jutarnji list, izmjeniti Zakon o posebnim pravima bivšeg Predsjednika kako bi se trajanje mandata bivšeg Predsjednika ograničilo na određeni rok. To znači da bi nakon isteka tog roka Mesić morao iseliti iz vile u Grškovićevoj, a u tom slučaju ostao bi i bez vozača, auta, dva službenika. - U HDZ-u se samo načelno razgovaralo o toj temi. Nema još nikakvih konkretnih prijedloga jer nam u ovom trenutku to nije prioritet. Za izmjene još ima dovoljno vremena, no, ta će tema svakako doći na dnevni red, jer se u protivnom možemo naći u situaciji da imamo nekoliko bivših predsjednika, kazao je jedan visokopozicionirani HDZ-ovac. Iako još nema konkretnih prijedloga, nekoliko je mogućnosti modifikacije Zakona: da se trajanje mandata bivšeg predsjednika ograniči na pet godina koliko traje jedan mandat, zatim da se ograniči na dužinu trajanja predsjedničkog mandata - pet ili deset godina ili da ostane doživotni bivši predsjednik. Prema važećem Zakonu bivši predsjednik sva prava može koristiti trajno. To znači da bi nam se, ako su Zakon ne promijeni, već za pet godina moglo dogoditi da imamo dva bivša Predsjednika i naravno dvostruke troškove za financiranje njihovih prava od - ureda, vozača, službenog automobila, tjelohranitelja i dva službenika. Premda HDZ temu o izmjenama Zakona nije formalno stavio na dnevni red, da će i to biti jedna od tema za razgovor među vladajućima, prije tri mjeseca je najavila predsjednica Vlade i HDZ-a Jadranka Kosor. Tada je, podsjetimo, na pitanje trebali li mjenjati spomenuti Zakon priznala kako će se o tome razgovarati. - Naravno da ćemo razgovarati o mogućim modifikacijama, u smislu toga da ćemo za nekoliko godina imati vjerojatno nekoliko bivših predsjednika i to je tema za razgovor. Ali sada je ovo za mene zakon, ja ga kao predsjednica Vlade moram poštivati - istaknula je tada premijerka. Neki su HDZ-ovi zastupnici čak predlagali da se Zakon o pravima bivšeg predsjednika suspendira sve dok je na snazi krizni porez. (jl) arhiv cropix

