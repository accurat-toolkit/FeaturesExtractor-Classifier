On dodaje da SAD ignorišu zahtev Pekinga da se ta prodaja obustavi. "Sjedinjene Američke Države bi trebalo da poštuju vitalne interese Kine i hitno povuku ovu pogrešnu odluku kako odnosi između dve zemlje ne bi bili narušeni", rekao je kineski šef diplomatije. Ovakav potez SAD ugrožava nacionalnu bezbednost Kine i veliki zadatak ponovnog ujedinjenja sa Tajvanom", istakao je Jang. Vašington je u petak najavio da će SAD prodati Tajvanu projektile tipa "patriot", helikoptere "crni jastreb" i brodove minolovce u vrednosti od 6,4 milijarde dolara. "Kina je odlučna da nema kompromisa kada je u pitanju njen suverenitet i integritet. Kineska armija je spremna da odgovori na svaku pretnju u vezi sa suverenitetom, integritetom i nacionalnom bezbednošću. Zahtevamo od Sjedinjenih država da poštuju naše interese i hitno povuku ovu pogrešnu odluku kako odnosi izmedju dve zemlje ne bi bili narušeni", kaže portparol ministarstva odbrane Huan Kju Ping. Peking je zbog toga, prvi put, najavio sankcije za američke firme ako budu učestvovale u prodaji i redukovanje kontakata sa SAD ukoliko se taj ugovor ne otkaže. Američki Stejt department je juče saopštio da SAD žali što je Kina najavila obustavu odnosa sa Vašingtonom i sankcije za američke kompanije koje će učestvovati u prodaji oružja Tajvanu. Kina se protivi prodaji oružja Tajvanu, koji smatra svojom suverenom teritorijom. Tajvan, sa preko 22 miliona stanovnika, ima jednu od najrazvijenijih privreda u Aziji i snažne i dobro opremljene oružane snage sa više od 300.000 pripadnika. Odnosi SAD i Kine u oblasti odbrane su već nekoliko godina zategnuti upravo zbog pitanja Tajvana.

