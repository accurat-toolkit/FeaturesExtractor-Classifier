Vijeće sigurnosti UN-a raspravljalo je o pitanju Kosova nakon što je Međunarodni sud pravde (ICJ) prošlog mjeseca donio savjetodavno mišljenje po kojem kosovska deklaracija o neovisnosti iz 2008. nije u suprotnosti s međunarodnim pravom. Britanski predstavnik u UN-u Philip Parham rekao je da je u svjetlu te odluke došlo vrijeme da se prekine rasprava o neovisnosti Kosova, kojoj se Srbija i Rusija snažno protive. "Pravni postupak pred ICJ-em sad je došao do kraja, a to znači da rasprava oko statusa Kosova također mora biti okončana", rekao je Parham, pozvavši obje zemlje na politički dijalog. Ustvrdio je da više nema povratka u pregovore oko statusa Kosova ili njegovih granica. "Svaki pokušaj poticanja podjele Kosova ili rasprave o njegovom statusu bili bi protiv dugoročnih intersa građana Srbije i Kosova", rekao je Parham, dodavši da će se Velika Britanija snažno oduprijeti takvim pokušajima. Parhamovo obraćenje izazvalo je ljutitu reakciju ruskog veleposlanika pri UN-u Vitalija Čurkina. "Čuli smo nešto što je blizu prijetnje sukobom sa zemljama koje su priznale Kosovo", rekao je Čurkin. "Mi ne znamo je li jednom izaslanstvu povjereno da govori u ime svih ostalih. Nadamo se da će se većina tih zemalja držati suzdržano", kazao je Čurkin. Sjedinjene Države također su poduprle neovisnost Kosova. Zamjenica veleposlanika SAD-a pri UN-u Rosemary DiCarlo rekla je da je neovisnost Kosova neopoziva, a granice nepovredive. Srbijanski ministar vanjskih poslova Vuk Jeremić osporavao je britansku interpretaciju odluke Međunarodnog suda pravde. Kosovski ministar vanjskih poslova Skender Hyseni zatražio je od članica Vijeća sigurnosti promjenu rezolucije 1244, kojom je uspostavljena UN-ova uprava na Kosovu.

