Predsjednik Palestinske uprave (PU) Mahmoud Abbas izjavio je u nedjelju da još nije voljan početi izravne pregovore s Izraelom usprkos jakom međunarodnom pritisku iz "cijelog svijeta". Predsjednik Abbas je za palestinski radio ocijenio da su takvi pregovori osuđeni na propast jer nemaju jasan okvir. On je nedavno zatražio da Izrael najprije prihvati princip stvaranja palestinske države na teritoriji koju je izraelska vojska osvojila u ratu 1967., Pojasu Gaze i Zapadnoj obali s Istočnim Jerusalemom, uz neke izmjene granica. Palestinci ne žure ući u izravne pregovore s izraelskim premijerom Benjaminom Netanyahuom koga smatraju tvrdolinijašem. Premijer Netanyahu je podržao stvaranje palestinske države, pod uvjetom da bude demilitarizirana, ali odbija da se iznose detalji prije početka pregovora licem u lice. U maju su počeli neizravni pregovori između dvije strane uz posredovanje Sjedinjenih Američkih Država, ali za sada bez ikakvih rezultata i jaz između dvije strane nije smanjio, podsjetila je novinska agencija Associated Press. Abbasovi savjetnici rekli su da su ih ovih dana zvali lideri Njemačke, Velike Britanije i Italije, između ostalih, apelirajući na početak izravnih pregovora. "Cijeli svijet traži od nas da uđemo u izravne pregovore, ali ulazak u pregovore bez jasnog odnosa može dovesti do kolapsa od prvog trenutka", rekao je Abbas u Ugandi, gdje je u toku samit Afričke unije (AU). Predsjednik PU je naglasio da nije protiv sastanaka, bilo u Tel Avivu ili u Ramallahu na Zapadnoj obali, gdje mu je sjedište. Abbas je vodio direktne pregovore s Netanyahuovim prethodnikom Ehudom Olmertom, ali su oni propali krajem 2008. kada je počela trosedmična izraelska ofanziva na Pojas Gaze. On sada želi da se pregovori nastave gdje su stali, što Netanyahu odbija. Šefovi diplomacija zemalja članica Arapske lige sastat će se u Kairu u četvrtak da odluče hoće li ići na izravne pregovore, prenio je Tanjug. Abbasov savjetnik Saeb Erekat najavio je da će Palestinci tražiti od arapskog svijeta da neizravni pregovori budu nastavljeni do 8. septembra, kada je predviđeno da budu okončani i potom će odlučiti kako da budu nastavljeni. Međutim, američki predsjednik Barack Obama vrši pritisak da izravni pregovori počnu što je moguće prije i ne zna se kako će se Abbas oduprijeti tom pritisku. (FENA) Dodaj ovaj clanak u svoju omiljenu onlajn zajednicu

