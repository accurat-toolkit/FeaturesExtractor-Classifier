Foto: AP Posljki predsjednik Lech Kaczynski i njegova supruga poginuli su u padu zrakoplova koji se u subotu ujutro u 11 sati po lokalnom vremenu srušio u zapadnom dijelu Rusije. U zrakoplovu su se nalazila 132 putnika, a poljska delegacija je brojala 85 osoba, uključujući i posadu, javljaju CNN i BBC. Letjeli su u zrakoplovu tipa Tupoljev Tu-154. Poljski ministar vanjskih poslova potvrdio je da je u tom zrakoplovu bio poljski predsjednik. Glasnogovornica ruskog ministarstva za izvanredna stanja, Irina Andrionova, rekla je kako nema detalja o identitetu putnika. Zrakoplov se srušio neposredno prije slijetanja u Smolensk. Kaczynski je tamo putovao zbog obilježavanja 70. godišnjice pokolja u Katinskoj šumi u kojoj su sovjetske trupe masakrirale tisuće Poljaka. - Zrakoplov je očešao vrhove drveća, pao je i zatim se zapalio - izjavio je Piotr Pszkowski, glasnogovornik poljskog ministarstva vanjskih poslova, prenosi AFP. Mogući je uzrok pada pogreška pilota, rekao je glasnogovornik lokalne vlade u Smolensku. "Pilotu je savjetovano da sleti u Minsku, ali on je ipak odlučio sletjeti u Smolensku", rekao je glasnogovornik Andrej Jevsejenkov, prenosi Reuters. - U zrakoplovu su bili predsjednik, njegova supruga i Andrzej Kremer, zamjenik ministra vanjskih poslova - dodao je. Lech Kaczynski Među 132 putnika nalazio se još cijeli niz ljudi i poljskog državnog i političkog vrha. - To je druga velika tragedija u Katynu. Ondje su nam pokušali odsjeći glavu, a sada je tu nestala elita naše zemlje - komentirao je Lech Walensa, bivši poljski predsjednik i legendarni vođa pokreta Solidarnost. Na obilježavanje 70. godišnjice pokolja u Katynskoj šumi, tijekom kojeg su sovjetske snage pobile više od 20 tisuća Poljaka, s predsjednikom Koczynskim putovao je i šef glavnog stožera poljske vojske, general Franciszek Gagor, predsjednik Poljske narodne banke Slawomir Skrzypek, zamjenik ministra vanjskih poslova Andrzej Kremer, šef Ureda poljskog predsjnika Władysław Stasiak, biskup poljske vosjke Tadeusz Płoski, predsjednički kandidat i potpredsjednik poljskog parlamenta Jerzy Szmajdziński... Inače, u poljskoj su se uskoro trebali održati predsjednički izbori, a poginuli predsjednik je najavio kako će se na njima kandidirati kako bi osvojio i drugi mandat na tom položaju. Poljska Vlada na čelu s premijerom Donaldom Tuskom sazvala je hitnu sjednicu. Tusk je, inače, prije nekoliko dana i sam bio u Katynskoj šumi gdje se poljskim žrtvama po prvi put poklonio i jedan ruski dužnosnik, ruski premijer Vladimir Putin. Poljska Gazeta Wyborcza donijela je popis svih poginulih u ovoj nesreći. Prema poljskim zakonima, mjesto predsjednika Poljske zauzet će predsjednik poljskog parlamenta Bronisław Komorowski koji ima obavezu u roku od 14 do 60 dana raspisati nove izbore za predsjednika. "Potpisao sam odluku o tjedan dana nacionalne žalosti", izjavio je novinarima Komorowski. (jl) Lech Kaczynski - od dječje zvijezde do predsjednika Lech Kaczynski na čelu Poljske se nalazio od prosinca 2005. U svojoj domovini postao je poznat već u svojim mladim danima. Kao 12-godišnji dječak plave kose i pjegicama na licu (nadimak "Lechek") on je, zajedno s bratom blizancem Jaroslawom, bio prava filmska zvijezda u brojnim bajkama. Lech i Jaroslaw rođeni su 18. lipnja 1949. u Varšavi. Tijekom Drugog svjetskog rata njihovi roditelji bili su aktivni sudionici "Varšavskog ustanka" protiv njemačkih okupatora. Veliki (i prakticirajući) katolik Lech Kaczynski studiorao je pravo i odlučio se baviti politikom. Kad su poljski radnici u sukobu s komunističkim vlastodršcima uspjeli utemeljiti sindikat "Solidarnosc", Kazcynski je podržao radničkog lidera Lecha Valesu. Zajedno s bratom Jaroslawom, utemeljio je nacionalno-konzervativnu Stranku pravo i pravednost (Pis). Zalagao se za jačanje uloge države i naglašavao značaj nacionalnih vrijednosti. Od 2000. do 2001. bio je minista pravosuđa. Nakon njegovog izbora za državnog predsjednika, Poljska se pretvorila u "republiku blizanaca". Njegov brat Jaroslaw od 2006. do 2007. bio je premijer. Dva brata istovremeno se obnašala dvije najvažnije funkcije u zemlji. Lech Kaczynski se 1978. oženio sa svojom ranijom fakultetskom ljubavi Marijom. I ona je poginula u nesreći u Rusiji. Bračni par Kaczynski za sobom je ostavio jednu odraslu kćerku. dw Tupoljev poljskog predsjednika / AFP

