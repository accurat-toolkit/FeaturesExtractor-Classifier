Ministar spoljnih poslova Turske Ahmet Davutoglu saopštio je danas u Teheranu da su Iran, Turska i Brazil postigli dogovor o oživljavanju predloga, koji su podržale Ujedinjene nacije, o slanju iranskog obogaćenog uranijuma u inostranstvo u zamenu za nuklearno gorivo. "Dogovor je postignut nakon skoro 18 sati pregovora", izjavio je Davutoglu. Dogovor bi mogao da pomogne Teheranu u njegovom sporu sa Zapadom oko iranskog nuklearnog programa, istakao je Rojters. Tursko ministarstvo spoljnih poslova je saopštilo da bi dogovor zvanično mogao da bude objavljen sutra, nakon što predsednici Brazila i Irana, Luiš Injasio Lula da Silva i Mahmud Ahmadinežad, i turski premijer Tajip Erdogan, koji su danas postigli dogovor u Teheranu, razmotre još neke detalje, preneo je Rojters. Turska i Brazil su ponudili da posreduju u pronalaženju rešenja za sporni iranski nuklearni program u trenutku kada velike sile već razmatraju uvođenje četvrtog seta sankcija Iranu. Ujedinjene nacije su prošlog oktobra ponudile Iranu da pošalje u Rusiju i Francusku oko 1.200 kilograma svog nisko obogaćenog uranijuma na preradu u nuklearno gorivo za iranski medicinski reaktor, što je Teheran odbio. Iran, peti svetski izvoznik nafte, ističe da je njegov nuklearni program namenjen u miroljubive svrhe, a ne u vojne, kako tvrdi Zapad.

