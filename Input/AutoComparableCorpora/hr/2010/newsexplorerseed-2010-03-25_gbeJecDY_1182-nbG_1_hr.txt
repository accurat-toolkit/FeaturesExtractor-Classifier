Politika, Svijet Utorak, 23.03.2010. Tagovi: Benjamin Netanyahu, Izrael, Bliski istok 23:08 Netanyahu: spor oko gradnje može odgoditi mirovne pregovore za godinu Američko prihvaćanje palestinskih zahtjeva da Izrael zaustavi gradnju u istočnom Jeruzalemu može odgoditi bliskoistočne mirovne pregovore na godinu dana, izjavio je u utorak u Washingtonu izraelski premijer Benjamin Netanyahu. "Tijekom 42 godine gradili smo u židovskim četvrtima Jeruzalema. Nitko nije proturječio tome", rekao je Netanyahu na susretu s predsjednicom Predstavničkog doma Kongresa Nancy Pelosi, prema riječima njegovog glasnogovornika Nira Hefeza, kojeg citira Bloomberg News. "To nikada nije bilo sporna točka između nas i SAD", rekao je Netanyahu. "Palestinci sada postavljaju novi zahtjev. Ako taj zahtjev bude usvojen mi smo odgovorni za gubljenje još jedne godine", dodao je. Netanyahu se sastao s Pelosi, prije planiranog razgovora s predsjednikom Barackom Obamom, na kojem bi se, prema najavi iz Bijele kuće, trebalo razgovarati o pokretanju neizravnih mirovnih pregovora Izraela i Palestinaca u posredovanje američkog izaslanika Georgea Mitchella. Glasnogovornik Bijele kuća Robert Gibbs kazao je da je susret Obama-Netanyahu "privatni sastanak", a za sada nisu najavljene izjave nakon sastanka. Obama će nastojati stvoriti "ozračje povjerenja i otvorenog dijaloga", rekao je Gibbs. S Netanyahuom, koji boravi u Washingtonu na godišnjem skupu krovne američko-židovske lobističke udruge AIPAC, prethodno su se sastali državna tajnica Hillary Clinton i potpredsjednik SAD Joe Biden, u okviru nastojanja da se ublaže napetosti između SAD i Izraela, izazvane objavom gradnje 1600 stambenih jedinica u židovskom naselju Ramat Shlomo u arapskom istočnom Jeruzalemu, tijekom posjeta Joea Bidena Izraelu 9. ožujka. Palestinci su povezali sudjelovanje u neizravnim mirovnim pregovorima s otkazivanjem planova gradnje. "Netanyahu izaziva međunarodnu zajednicu. Politika ove izraelske vlade i Netanyahove provokativne izjave o namjeri nastavka naseljavanja, su dolijevanje ulja na vatru", rekao je glavni palestinski pregovarač Saeb Erakat za Bloomberg News. (H)

