Stara američka poslovica kaže da možeš varati neke ljude neko vrijeme, čak i neke ljude sve vrijeme, ali ne možeš sve ljude varati sve vrijeme. Bojim se da toga u nas političke elite svih boja i strana nisu svjesne. Zadržane su u svom mikrosvemiru u kojem se vrte već 20 godina, a kad se podvuče crta, možemo se pitati – zar je to država koju smo stoljećima željeli i jesmo li doista kao nacija spremni za izazove vremena koja su pred nama? Da, brojni će komentirati, lako je vama koji živite izvan Hrvatske pričati ili vi koji hrvatsku situaciju gledate preko Atlantika ne razumijete što se zapravo događa. Tvrdim da se jasno sve vidi premda je bolno do kraja priznati golu istinu jer nitko ne voli neuspjeh. Hrvatska je mogla bolje rješavati gospodarstvo i privatizaciju, a vjerovali smo da zaslužuje i jaču političku elitu, da će samo pametni pohrliti u Sabor, biti u Vladi, kreirati društvenu scenu. Nije baš bilo kako se sanjalo, ali za prolivenim se mlijekom sada ne može plakati nego treba pokušati odgovornije pristupiti budućnosti Hrvatske. Kad premijerka Kosor poručuje da rat s korupcijom i kriminalom ide do kraja, vjerujemo joj, ali do izbora je malo vremena i treba otvoriti još mnogo fronta na tom području i bilo bi idealno da se oporba pridruži jer će manje posla imati ako pobijede. Jesmo li mi i naši političari spremni za konačan ulazak u 21. stoljeće? Očekuje nas ekstremna konkurencija. Kompleksna tehnologija koju tek trebamo usvojiti. Dinamično globalno tržište. Manjak radne snage, pad populacije. Česti teroristički napadi. Sofisticiran kriminal i klimatski rizici te skupa energija. To je svijet već 2015., ekstremna budućnost za koju će biti potrebni novi ljudi, spoznaje, vještine, stranačka kolaboracija i pametno političko vodstvo. Razina ubrzane promjene i kompleksnosti kojoj se primiče svijet, pa i Hrvatska, slikovito se može objasniti kao da se spuštamo na snowboardu s vrha Everesta, intenzivno i brzo, čak možda i smrtonosno. Globalno, možemo očekivati ulazak u eru inovacijske ekonomije. Znakovi već postoje. Jedna trećina američkog BDP-a već se temelji na inovacijskim industrijama. Informatička tehnologija već potiče dvije trećine radne produktivnosti. Do 2015. inovacijske industrije uvjetovat će produktivnost radne snage. Više od milijardu ljudi već je spojeno na internet, a do 2015. čak će tri milijarde biti na onlineu. Nanotehnološka industrija danas generira više od 10 milijardi USD, a do 2015. očekuje se kako će ostvariti jedan bilijun USD prihoda te zapošljavati više od milijun ljudi. U zemljama u kojima je prodor visoke tehnologije snažan, razvija se demokracija i buja ekonomska produktivnost. Među deset su najinovacijskih industrija farmaceutika i zdravlje, energija, komunikacijska tehnologija, transport, sigurnost, edukacija, cjeloživotno učenje, zabava i mediji. Kako nas vide strani analitičari? Kažu, ne investirate dovoljno u inovacije, znanost i tehnologiju. Trebate zaštititi intelektualno vlasništvo, poticati ulaganja i privatno vlasništvo, privlačiti investicije. Ne zadržavajte imigraciju stranaca, ne ograničavajte osobne slobode, trebate ih štititi, ne dopustite da kriminal ima perspektivu, čuvajte se terorizma. Upozoravaju da hrvatski edukacijski sustav nema potreban liderski kapacitet te ne uspijeva odraditi strateški cilj, a to je pripremiti radnu snagu za novu situaciju i buduća vremena. Većina vrtića, škola, fakulteta i drugih obrazovnih ustanova nije usklađena s promjenama na tržištu koje je sve konkurentnije, kompleksnije i globalnije. Hrvatskom političkom liderstvu, koje se još bori s ostacima komunizma u mentalitetu ljudi, ali i u svom djelovanju, nedostaje hrabrosti da kreira nacionalni kurikul za budućnost naše zemlje u kojem će biti više duše, više inovacija i znanosti, visoke tehnologije i povećanih poduzetničkih vještina. Djecu nije dovoljno učiti prošlosti, treba ih naučiti i kako preživjeti u ekstremnoj budućnosti. 18 Responses to “Jesmo li spremni za ekstremnu budućnost?” Comments « Biti bivši predsjednik! | Home | Je li nam Moskva bliže od Washingtona? »

