Vlasti u Dubaiju jučer su raspisale međunarodnu tjeralicu za 11 osoba s putovnicama europskih država koje su optužene za ubojstvo vođe Hamasa Mahmouda al-Mabhouha, čije je tijelo pronađeno 20. siječnja u sobi luksuznog hotela Al-Bustan Rotana. Prema podacima koje je objavila policija desetorica muškaraca i jedna žena doputovali su u Dubai s putovnicama Britanije, Irske, Francuske i Njemačke i ubili Al-Mabhouha 24 sata nakon što je odsjeo u hotelu nedaleko od međunarodnog aerodroma, prenosi AP. Hamas je za ubojstvo optužio izraelsku tajnu službu Mossad. Tu tvrdnju potvrdili su neimenovani izvori britanske vlade koji su za The Daily Telegraph potvrdili kako su trojica muškaraca koji su koristili irske putovnice najvjerojatnije bili agenti Mossada. Šef policije u Dubaiju Dahi Khalfan Tamim na konferenciji za novinare detaljno je opisao tajnu operaciju koja je prethodila ubojstvu vođe Hamasa. Prema njegovim tvrdnjama tri Britanca i jedan Irac počinili su ubojstvo, petero ostalih, uključujući i ženu, bili su suorganizatori, a muškarac s francuskom putovnicom bio je glavni organizator. Michael Barney, James Clarke, Jonathan Graham, Paul Keeley, Stephen Hodes, Melvyn Mildiner (svi s britanskom putovnicom), Gail Folliard, Evan Dennings, Kevin Daveron (svi s irskom putovnicom), Peter Elvinger (s francuskom putovnicom) i Michael Bodenheimer (s njemačkom putovnicom) došli su odvojeno u Dubai i rezervirali različite hotele. Čim je Al-Mabhouh stigao u svoj hotel, počeli su ga pratiti, a kasnije su rezervirali sobu nasuprot njegovoj. Sve troškove platili su u gotovini i često su mijenjali brojeve mobitela kako bi onemogućili praćenje. Policija je pokazala i videosnimke na kojima se ubojice vođe Hamasa pojavljuju s lažnim bradama i vlasuljama te u sportskoj opremi u kojoj izgledaju kao turisti. Šef policije Tamim tvrdi da je samo ubojstvo trajalo oko 10 minuta i da je vođa Hamasa, prema prvim nalazima forenzičara, najvjerojatnije zadavljen. Ubojice su ušle u Al-Mabhouhovu sobu dok je on bio vani uz pomoć lažne kartice za otključavanje vrata. Nakon ubojstva skupina se odmah razišla, dio je otputovao u Europu, a dio u Aziju. Od trenutka kada su došli u Dubai pa do njihova odlaska prošlo je 19 sati. Al-Mabhouh, koji je u Dubaiju zastao na putovanju u Iran, nije imao nikakvu pratnju. U Hamasovu priopćenju objavljenom nakon ubojstva navodi se da je Al-Mabhouh sudjelovao u akcijama otmica i ubojstava izraelskih vojnika 1989. godine. Službenih reakcija Izraela, Britanije, Francuske, Irske i Njemačke na cijeli slučaj zasad nema.

