Prijelazna kirgistanska vlada koju je sastavila oporba priopćila je da je preuzela potpunu kontrolu u zemlji nakon dva dana nemira u kojima je život izgubilo najmanje 68 osoba te da je raspustila parlament, javljaju svjetske novinske agencije. Premijer Danijar Usenov potpisao je ostavku. Vlast je potpuno u rukama oporbe. U skladu s odlukom o prijenosu vlasti, raspuštamo parlament. Kirgistanski predsjednik Kurmanbek Bakijev nije podnio ostavku i pokušava okupiti svoje pristaše na jugu zemlje i braniti svoj položaj, izjavila je nova premijerka prijelazne vlade Roza Otunbajeva. U međuvremenu je krigistanska novinska agencija Kabar izvijestila da je Bakijev u svojoj južnoj rezidenciji u gradu Ošu. Reuters javlja da se oko 2000 ljudi okupilo u Ošu i da traže Bakijevovu ostavku. On se, pak, oglasio priopćenjem u kojem poručuje da neće dati ostavku i optužio oporbu da je odgovorna za nasilje u protekla dva dana. Želimo pregovarati o njegovoj ostavci. Njegov posao ovdje je završen. Ljudi koji su ovdje jučer ubijeni žrtve su njegova režima, rekla je Otunbajeva. Ona preuzima i predsjedničke i vladine ovlasti, a najavila je da će državi vratiti nezakonito privatiziranu imovinu. Riječ je o dvije elektroenergetske tvrtke. Oružane i pogranične snage prešle su na stranu prijelazne vlade, izjavio je ministar obrane prijelazne vlade. Prosvjedi koji su počeli u utorak u sjeverozapadnom kirgistanskom gradu Talasu proširili su se na druge regije i prijestolnicu Biškek. Prema posljednjim podacima ministarstva zdravstva, u sukobima u Kirgistanu poginulo je 68 ljudi, a ozlijeđeno je više od 500. Međutim, jedan od čelnika oporbe Omurbek Tekebajev ustvrdio je da je život izgubilo stotinjak ljudi. Ruski predsjednik Dmitrij Medvedev izjavio je da su sukobi u Kirgistanu bili ekstreman oblik javnog prosvjeda. Ovo je unutarnje pitanje Kirgistana, ali oblik koji je uzeo taj prosvjed upućuje na krajnju razinu bijesa javnosti, rekla je glasnogovornica Dmitrija Medvedeva dodajući kako predsjednik smatra da je sada najvažnije spriječiti daljnja stradanja i uspostaviti kontrolu u zemlji. Letovi iz zračne baze u Manasu u Kirgistanu, kojom se SAD koristi za svoje operacije u Afganistanu, privremeno su prekinuti i neki zrakoplovi su prebačeni u druge baze, priopćile su snage NATO-a u Afganistanu.

