"Palestinci govorijo o 'dveh državah', vendar jih ne slišim, da bi govorili o 'dveh državah za dva naroda'," je dejal izraelski premier. "Ko pravimo, da je rešitev v dveh državah za dva naroda, bi morali govoriti o dveh nacionalnih državah, o judovski nacionalni državi in palestinski nacionalni državi," je še izjavil Netanjahu. V ozadju naj bi bilo palestinsko zavračanje, da bi Izrael priznali kot judovsko državo, saj v Izraelu živi tudi manjšina Arabcev, ki predstavljajo približno petino prebivalstva. Po drugi strani pa v prihodnji palestinski državi ne bi smelo biti Izraelcev; torej ne bi smelo biti nobenih judovskih naselbin na Zahodnem bregu. To pa po navedbah Izraela pomeni, da bi Judje imeli le polovico države, ki bi jo morali deliti z arabsko manjšino. Palestinci pa bi na drugi strani imeli "državo in pol". Netanjahu se bo sicer v torek v egiptovskem letovišču Šarm el Šejk vnovič sestal s palestinskim predsednikom Mahmudom Abasom. To bo drugi krog vnovičnih neposrednih pogajanj med Izraelom in Palestinci, ki so se obnovila v začetku meseca v Washingtonu. Odslej naj bi se Netanjahu in Abas sestajala na 14 dni, v Šarm el Šejku pa jima bo vnovič pomagala tudi ameriška državna sekretarka Hillary Clinton. Izraelski premier je sicer danes vnovič izrazil prepričanje, da bi s Palestinci mirovni dogovor sklenili v enem letu. A prvo oviro že predstavlja moratorij na gradnjo izraelskih naselbin na palestinskih ozemljih, ki se izteče 26. septembra in ki bi ga moral Izrael po zahtevah Palestincev podaljšati, sicer bodo pogajanja prekinili. Toda Netanjahu meni, da podaljšanje moratorija ne pride v poštev, ampak da bo treba vprašanje naselbin rešiti v okviru pogajanj.

