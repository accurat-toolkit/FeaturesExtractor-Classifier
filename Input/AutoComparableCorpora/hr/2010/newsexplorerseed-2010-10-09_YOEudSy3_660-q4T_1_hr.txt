Autor: Nađa Irena Fišić Objavljeno: 09.10.2010 Oni su ostali zarobljeni kad se 5. kolovoza urušio dio rudnika. Njihovih 65 dana pod zemljom smatra se najduljim preživljavanjem rudara u povijesti. No, sada slijedi najosjetljiviji dio - izvlačenje na površinu COPIAPO - Spasioci su uspjeli probušiti tunel do 33 čileanska rudara zarobljena od kolovoza na dubini od 700 metara danas u osam ujutro po lokalnom vremenu. Nakon što su sirene objavile da su bušilice dospjele do skloništa rudara, obitelji su počele slaviti. To ujedno znači da bi izvlačenje rudara u specijalnim kapsulama trebalo početi za nekoliko dana. Oni su ostali zarobljeni kad se 5. kolovoza urušio dio rudnika. Njihovih 65 dana pod zemljom, zakopanih u mrklom mraku, smatra se najduljim preživljavanjem rudara u povijesti. VEZANE VIJESTI Vijesti Katastrofa još moguća Spasioci su bušili tri tunela do rudara, a prva se uspjela probiti bušilica B, koja je došla do 624 metra dubine. Probila se do dijela do kojeg rudari lako mogu doći iz svog skloništa. Dužnosnoci su objavili da je sve spremno za spašavanje. No, spašavanje upravo probijanjem tunela do rudara ulazi u najosjetljiviju fazu. Kako tvrde dužnosnici, svaki sljedeći korak može dovesti i do katastrofe. Obitelji već slave - Napravili smo sve što nam tehnologija omogućava. Ako nam Bog ne pošalje potres, mislim da će sve biti u redu - rekao je Miguel Fortt, savjetnik za podzemna spašavanja u regiji Atacama. Rudari bi po posljednjim najavama trebali aktivirati dinamit koji bi proširio rupu s njihove strane tunela da bi kaspula za spašavanje - nazvana Feniks - imala dovoljno mjesta za spuštanje. Inženjeri na površini također moraju odlučiti hoće li kapsulu obložiti čeličnim cijevima koje bi spriječile kamenje da upadne u nju i blokira je. Što god odlučili, moraju biti precizni. Tunel za spašavanje vrlo je uzak i neravan, što bi moglo uzrokovati dodatne zastoje. I vrijeme može biti presudno. Iako se predviđa da bi svaki rudar na površini trebao biti za 15 minuta, pitanje je koliko će stvarno vremena proći, a spremnik zraka traje samo tri sata. Testiranje bi moglo potrajati danima, a ministar rudarstva Laurence Golborne upozorio je da bi moglo proći između tri i osam dana prije nego što se krene u akciju izvlačenja rudara na površinu. Kad su čuli vijesti da je tunel prokopan, obitelji rudara koje su se smjestile u kampu prigodno nazvanom La Esperanza (Nada) počele su slaviti. Mašući čileanskim zastavama dotrčali su do tunela, grlili se i plakali. Probdjevena noć - Pao mi je kamen sa srca jer osjećam da ću uskoro vidjeti svoga sina - rekla je Alicia Campos, majka zarobljenog rudara Daniela Herrere. Za obitelji je to prva dobra vijest od početka spašavanja, a većina ih je probdjela cijelu noć da bi pratila bušenje. Spašavanje rudara postalo i pitanje opstanka vlade Medicinski timovi pripremaju rudare za trenutak kad će se ponovo naći na suncu. Odmah će dobiti sunčane naočale poput planinara koji se penju na najviše vrhove, te će primiti prvu pomoć prije nego što ih helikopterima odvezu u bolnicu. Mnogi rudari žale se na zubobolju i nesnosan svrab. Inače, spašavanje rudara postala je prava opsesija čileanskog predsjednika Sebastiána Pińere i njegove vlade. Nisu uopće pitali za troškove, kako tehnološke tako i konzultantske. Pińerova popularnost u javnosti rasla je sve vrijeme koje su rudari proveli u tamnom zatočeništvu. Ministar rudarstva Laurence Golborne postao je najpopularniji ministar, prema posljednjim anketama. Stoga je za čileansku vladu pitanje spašavanja rudara sada već i pitanje opstanka. (N. I. F.) Broj preporuka: 19 Objavi na Facebooku Više o... FACEBOOK KOMENTARI

