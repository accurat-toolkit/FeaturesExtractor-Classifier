Jedan planirani i jedan neplanirani susret palestinskog predsjednika Mahmuda Abasa i izraelskog premijera Benjamina Netanyahua nisu donijeli rješenje za problem izgradnje izraelskih naselja na Zapadnoj obali koji prijeti ishodu izraelsko-palestinskih pregovora. Razgovori bi se trebali nastaviti sutra. Palestinski predsjednik Mahmud Abas i izraelski premijer Benjamin Netanyahu održali su važne razgovore u egipatskom odmaralištu Šarm el-Šeiku kojima je cilj osnutak dviju država za dva naroda, rekao je američki izaslanik za Bliski istok George Mitchell nakon prvog susreta koji je trajao sat i četrdeset minuta, a na kojem je sudjelovala i američka državna tajnica Hillary Clinton. Svi sudionici sastanka tada su otišli na ručak s domaćinom, egipatskim predsjednikom Hosnijem Mubarakom. Nakon ručka novinarima je rečeno kako su izraelski i palestinski čelnik odlučili još jednom sjesti za pregovarački stol, prenosi Hina. Ni nakon tog sastanka, najveći problem, izgradnja židovskih naselja, nije riješen pa to pitanje ozbiljno prijeti nastavku pregovora. Izraelcima moratorij na gradnju na Zapadnoj obali istječe 26. rujna. Izraelci ne žele u potpunosti zaustaviti gradnju, a Palestinci se protive svakoj novoj gradnji naselja. Abas je čak zaprijetio da će napustiti pregovore ako se gradnja nastavi, a Palestinci naselja smatraju ispitom izraelskih namjera u razgovorima. Smatramo da ima smisla produljiti moratorij na izgradnju židovskih naselja na Zapadnoj obali, iznio je Mitchell nakon sastanka stajalište Washingtona glede toga spornog pitanja. Dodao je da su obje strane odgovorne za nastavak mirovnih pregovora na produktivan način, prenosi Hina. Razgovori Netanyahua i Abasa u Šarm el-Šeiku nastavak su izravnih pregovora pokrenutih u Washingtonu početkom mjeseca. Oni se nadaju da će u roku od godine dana sklopiti sporazum koji će prekinuti sukob koji traje već desetljećima. Osim o naseljima, Izraelci i Palestinci trebaju razgovarati o samoj strukturi pregovora i odlučiti o kojim će pitanjima najprije razgovarati. Među ključnim su pitanjima status Jeruzalema, povratak palestinskih izbjeglica, sigurnost te konačna granica između dviju budućih susjednih država.

