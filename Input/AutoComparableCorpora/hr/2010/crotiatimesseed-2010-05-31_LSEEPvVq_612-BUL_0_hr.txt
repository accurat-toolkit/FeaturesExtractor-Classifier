"Problem je vrlo kompleksan i zasigurno ga jedan sastanak neće riješiti, no važno je otvoriti jednu novu stranicu i novo ozračje", kazao je Ivo Josipović nakon sastanka s predstavnicima političkih stranaka iz Bosne i Hercegovine, među kojima je bilo najviše onih s hrvatskim predznakom. Povratak Hrvata, posebice u Posavinu i u Republiku Srpsku, Josipović je u izjavi novinarima opisao kao glavni cilj njegova dvodnevnog radnog posjeta Bosni i Hercegovini. "Riječ je, nažalost, o premalom broju ljudi koji su se vratili. Nije se vratilo ni deset posto", kazao je hrvatski predsjednik objašnjavajući da je od sugovornika dobio informacije o problemima koji tište ljude, odnosno o tome da ni međunarodni ni lokalni projekti povratka nisu dovoljno usredotočeni na taj dio BiH. Ključ problema je, po Josipovićevim riječima, održivi povratak je,r se ne smije sve svesti na obnovu kuća bez vođenja računa o ostalim pravima poput radnih mjesta ili zdravstvene zaštite. Predsjednik HDZ-a 1990. Božo Ljubić, jedan od sudionika sastanka s hrvatskim predsjednikom, kazao je da činjenica da se on morao održati u crkvi Svetog Jure dovoljno govori o položaju Hrvata u RS jer potvrđuje da u tom entitetu nema institucije u kojoj bi oni mogli govoriti o svojim problemima. Ljubić je upozorio da predsjednik vlade Republike Srpske Milorad Dodik u vlast instalira "svoje Hrvate" koji onda tumače navodne interese povratnika. "Nije točno da se Hrvati ne žele vratiti", kazao je Ljubić. Istaknuo je da im se to i dalje onemogućava iako su sredstva suptilnija nego prije, jer se stvaraju brojne administrativne zapreke povratnicima. Podsjetio je i na to da se u Federaciji BiH svojim prijeratnim domovima vratilo 50 posto prognanih Hrvata, dok ih se u RS uspjelo vratiti tek nešto više od pet posto. Predsjednik HDZ-a BiH Dragan Čović nije bio nazočan sastanku u Derventi, a predsjednik Josipović je to prokomentirao rekavši tek da je ta stranka ipak bila zastupljena u razgovorima jer ju je predstavljao potpredsjednik Davor Čordaš. Odgovarajući na pitanja srpskih novinara u Derventi predsjednik Josipović je kazao da se u Sijekovac ne ide ispričavati, nego pokloniti se žrtvama. "Sve o tomu sam rekao u svom govoru u Parlamentu BiH", kazao je Josipović.

