Zamislite materijal koji je debljine samo jednog atoma, a ipak je supersnažan i dobar prijenosnik elektriciteta te nam je sposoban otkriti nove tajne fundamentalne fizike. Takav je grafen, dvodimenzionalni kristal ugljika koji su izolirali Andre Geim i Konstantin Novoselov, dobitnici Nobelove nagrade za fiziku za 2010. godinu. Grafen bi, navodi Nobelov odbor, mogao imati veliku ulogu u naprednoj elektronici, poput ubrzanja rada računala, proizvodnje touchscreen-ekrana, a možda čak i solarnih ćelija. Andre Geim i Konstantin Novoselov znanstvenici su ruskog porijekla koji su svoju znanstvenu karijeru započeli u Rusiji pa nastavili u Velikoj Britaniji. Rade na manchesterskom sveučilištu gdje su bili i 2004. godine kada je u časopisu Science objavljen njihov prijelomni rad o grafenu. Grafen je tanki sloj atoma ugljika u dvodimenzionalnoj formi oblika košnice. Osim što je najbolji do sada otkriveni prijenosnik elektriciteta, grafen je i najbolji prijenosnik topline. Geim i Novoselov najprije su ga izolirali iz grafita. Jedan milimetar grafita sadrži tri milijuna slojeva grafena koji se dovoljno labavo drže jedni za druge da ih je moguće razdvojiti. - Dobro sam, dobro sam spavao, nisam očekivao da ću dobiti ovogodišnju Nobelovu nagradu - bila je prva reakcija 52-godišnjeg profesora Geima, koji je dodao kako ne misli zbog toga prekidati svoju uobičajenu rutinu te da i današnji dan namjerava provesti u svojim istraživanjima na fakultetu. Za ovogodišnju nagradu vezana su i dva kurioziteta - Novoselov ima tek 36 godina, a Geim je zajedno s profesorom Michaelom Berryjem s bristolskog sveučilišta već dobio jednu "Nobelovu" nagradu - IG Nobela, američku parodiju te nagrade, koji se dodjeljuje za dostignuća koja u sebi sadrže šaljivu komponentu, za eksperiment s levitiranjem žabe zbog jakoga magnetskog polja.

