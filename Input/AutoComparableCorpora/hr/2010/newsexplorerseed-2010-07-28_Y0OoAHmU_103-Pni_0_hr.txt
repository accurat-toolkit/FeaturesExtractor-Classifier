Hrvatski znanstvenik prof. dr. Mirko Cvjetičanin poginuo je u nesreći pakistanskog aviona danas rano ujutro nedaleko od pakistanskoga glavnoga grada Islamabada u kojoj su smrtno stradala sva 152 putnika i člana posade. Dr. Cvjetičanin, doktor strojarske struke, poginuo je kao direktor prodaje za Bliski istok njemačke tvrtke PHYWE, koja se bavi prodajom znanstvene opreme. Često putovao tom rutom – Na žalost, upravo smo obaviješteni da je dr. Cvjetičanin stradao u tom avionu – rekli su nam u sjedištu PHYWE-a u Göttingenu. – Dr. Cvjetičanin je podrijetlom iz Hrvatske, austrijski je državljanin i često je putovao upravo na toj relaciji, između Karachija i Islamabada – dodala je službenica tvrtke. Prema informacijama iz našeg Ministarstva vanjskih poslova, nitko drugi iz Hrvatske nije bio u kobnom zrakoplovu. Iako su isprva puštene informacije da ima preživjelih, ubrzo se to, na žalost, pokazalo lažnom nadom. Još se ne znaju uzroci pada letjelice u vlasništvu kompanije Airblue. Avion je letio iz Karachija na jugu prema glavnom gradu Islamabadu na sjeveru. Kratko prije nego što je trebao sletjeti, kontrola leta izgubila je kontakt s posadom, a ubrzo se pokazalo da je u pitanju najgore. Očevici tvrde da je zrakoplov letio neuobičajeno nisko. Na prvim snimkama mjesta tragedije uopće se nisu vidjeli ostaci zrakoplova, nego samo šumovita brda iz kojih sukljaju vatra i dim. Nepristupačnost terena otežavala je i pristup spasiocima. – Tijela su posvuda i vjerujemo da je samo nekoliko ljudi preživjelo nesreću – rekao je ujutro, neposredno nakon pada zrakoplova, visoki pakistanski policijski službenik. Terorizam ne spominju Airblue je najveća privatna aviokompanija u Pakistanu, koja se osobito razvila posljednjih godina, ističe BBC. Dužnosnici kompanije, ali i civilnog zrakoplovstva, čvrsto su uvjereni da nije bilo kvara na letjelici kad je uzletjela u Karachiju. Ništa neobično nije zabilježeno ni u razgovoru posade s kontrolom leta do nesreće, a zasad nitko ne spominje ni mogućnost terorističke akcije. Pakistanska vlada proglasila je dan žalosti.

