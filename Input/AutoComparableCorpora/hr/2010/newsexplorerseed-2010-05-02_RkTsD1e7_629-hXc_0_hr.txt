24SI - Policija je otkrila da je u terencu Nissan Pathfindera parkiranom na newyorškom Times Squareu postavljena eksplozivna naprava zbog čega je evakuisano hiljade turista i posjetilaca pozorišta na Broadwayu. "Auto-bomba ostavljena je u Pathfinderu parkiranom između Sedme i Osme avenije, na 45. ulici", rekao je glasnogovornik policijske uprave New Yorka Paul Browne. Naprava je, po njegovim riječima, sadržavala "eskplozivne elemente", uključujući "plinske boce, neku vrst praha, benzin i vremenski detonator". Newyorški gradonačelnik Michael Bloomberg i načelnik gradske policije Ray Kelly potvrdili su da se radilo o "amaterskoj, ali potencijalno vrlo smrtonosnoj napravi". Na prijetnju je prvi regovao ulični prodavač majica koji je primijetio da iz parkiranog Nissan Pathfindera izlazi dim pa je upozorio najbližeg policajca, koji je evakuisao neposrednu okolicu te pozvao vatrogasce i policijske snage, rekao je Bloomberg na konferenciji za štampu. "Jako smo sretni jer smo, zahvaljujući građanskoj budnosti i profesionalizmu policajca izbjegli nešto što je moglo biti smrtonosan događaj", rekao je Bloomberg. Policijski pirotehničari su u međuvremenu uklonili sav zapaljivi materijal iz automobila i situacija se smatra sigurnom. "Ovaj je događaj podsjetnik da je New York i dalje glavna meta terorista", naglasio je gradonačelnik. Načlenik NYPD-a Kelly je kazao da su policijski pirotehničari iz Nissan Pathfindera, parkiranog na raskrsnici 45. ulice i avenije Broadway sa upaljenim motorom i sva četiri uključena pokazivača smjera, uklonili "tri plinske boce sa propanom, dva kanistera sa po 19 litara benzina, pirotehničke naprave za vatromet, dva sata na baterije, električne žice i druge komponenete". Dodao je da je u vozilu pronađen i zaključani sanduk za oružje. Kelly je istakao da registarske table na vozilu nisu odgovarajuće, već da pripadaju jednom kamionetu iz Connecticata, koji je završio na odlagalištu automobila. Odgovarajući na pitanja novinara, Bloomberg je rekao da se ne zna ko stoji iza napada, niti koji bi mu mogli biti motivi. Ali, prema pisanju britanskog Telegrapha, policija ispituje ima li događaj vezu sa nedavnim prijetnjama Matt Stoneu i Trey Parkeru, autorima popularnog crtića za odrasle South Park. Oni su dobili prijetnje od ekstremista koji smatraju da su u jednoj epizodi animiranog filma ismijavali proroka Muhameda. Automobil-bomba bio je ostavljen u blizine zgrade gdje se nalaze uredi medijskog diva Viacom, za koji rade spomenuti autori. U 04:00 sata po mjesnom vremenu, najprometniji newyorški trg Times Square još uvijek je bio zatvoren, gotovo deset sati od početka incidenta, koji je izazvao evakuaciju nekoliko hiljada turista i posjetilaca pozorišta na Broadwayju. Dio ulica u okolici kasnije je otvoren za saobraćaj. Američki predsjednik Barack Obama izviješten je o incidentu i pohvalio je pravovremenu akciju newyorške policije. (hina)

