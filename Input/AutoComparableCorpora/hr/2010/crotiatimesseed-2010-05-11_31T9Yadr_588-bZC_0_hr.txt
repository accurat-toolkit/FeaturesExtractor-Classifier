Sve povlaštene mirovine veće od 3500 kuna za srpanj, koje se trebaju isplatiti u kolovozu, bit će 10 posto niže. Vlada je, kako je i najavljeno, posebnim zakonom odlučila srezati povlaštene mirovine za koje se svake godine izdvoji više od sedam milijardi kuna. Od toga su izuzeti tek rudari iz labinskog Tupljaka, radnici koji su radili u kontaktu s azbestom te 100-postotni hrvatski ratni vojni invalidi kojih je 886 u mirovini, objavljeno je na sjednici Vlade. Dakle, smanjenje povlaštenih mirovina osjetit će 90.000 korisnika, odnosno svaki drugi povlašteni umirovljenik. Od tog broja, više je od 48.000 umirovljenih hrvatskih branitelja, što znači da će se rezati oko 70 posto braniteljskih mirovina. Nadalje, smanjenje će osjetiti i 3015 umirovljenih pripadnika policije i djelatnih vojnih osoba te oko 1500 pripadnika HVO-a u mirovini. Najveće će umanjenje mirovine ipak doživjeti bivši predsjednik Republike Stjepan Mesić. Sukladno zakonu, njegova mirovina iznosi 90 posto posljednje isplaćene plaće, odnosno 18.487 kuna. To znači da će od kolovoza mjesec morati preživjeti sa 1848,70 kuna manje. Umirovljeni saborski zastupnici i članovi Vlade izgubit će u prosjeku oko 934 kune, dok će umirovljeni članovi HAZU ostati bez dijela dodatka, a ne bez 10% mirovine koja u prosjeku iznosi 8280 kuna. Prosječnom hrvatskom branitelju od kolovoza će na odresku mirovine nedostajati oko 560 kuna. Kako je istaknula premijerka Jadranka Kosor, vodit će se računa o tome da smanjenjem od 10 posto mirovine ne padnu ispod iznosa od 3500 kuna. Na taj način do kraja godine iz proračuna će se uštedjeti 250 milijuna kuna, iduće godine 610 milijuna, a 2012. godine 620 milijuna kuna. Premijerka Jadranka Kosor istaknula je kako se s hrvatskim braniteljima o uštedama razgovaralo još prošlog srpnja. Naglasila je da će uskoro na dnevni red Vlade doći i izmjene vezane za pokrivanje putnih troškova saborskih zastupnika. Umjesto dosadašnjih besplatnih putovanja, zastupnici bi ubuduće besplatno putovali samo na putovanjima vezanima uz rad Sabora.

