Emirat Dubai, drugi po veličini od njih sedam, trenutačno je dom pripadnika više od 160 nacionalnosti, što ga čini jednom od najmultikulturalnijih zajednica na svijetu. Ima 400 hotela U Dubaiju sve mora biti ‘naj' na svijetu: najveći toranj, najveći akvarij, najskuplji hotel te najatraktivnije ponude poput skijanja na umjetnom snijegu usred pustinje. Burj Dubai, Burj Al Arab, Emirates Shopping Mall - to je samo dio superluksuza koji nudi grad u Perzijskom zaljevu koji je na karti svijeta počeo postojati tek prije 40 godina, kada je došla nafta. I tu je udarila recesija Uspije li se zanemariti nesnosna vrućina, Dubai se lako može zamijeniti za neki grad u Sjedinjenim Državama, s gomilom nebodera, besprijekornom ponudom dućana, hrane i restorana. On je prije svega turistička meka i shopping raj jer je porez samo pet posto. Dubai je i san svakog arhitekta - ne žali se novca da bi se dovelo najbolje od najboljih, a gradi se na svakom koraku. Nije rijetkost da se preko noći promijeni pogled s prozora te nikne zgrada prekoputa u roku od nekoliko mjeseci. Hoteli se natječu koji će biti najluksuzniji, s najljubaznijim osobljem, najboljom hranom, uslugom, pogledom... Najskuplji od njih, Burj Al Arab ili Toranj Arabije, čija je gradnja, koja je uključivala i postavljanje cijelog umjetnog otoka, koštala dvije milijarde dolara, postao je zaštitni znak Dubaija. Prirodna reakcija svakoga tko je prvi put u tom gradu, ako baš nije milijarder, apsolutna je nevjerica. - Pa kako nekome može pasti na pamet obložiti zlatom stupove u hotelu - nisam mogla vjerovati nakon što sam vidjela predvorje Burj Al Araba. I ribice koje plivaju u divovskom akvariju su skupocjene, održavanje je basnoslovno, a na vlastitog batlera sigurno se nije teško naviknuti. Popularno Jedro nekome je kičasto, nekome prekrasno, ali nitko ne ostaje ravnodušan. Ta građevina ima sedam zvjezdica i jedna je od najfotografiranijih na svijetu. Noću mijenja svjetla u bojama vatre i vode i ljudi stoje i gledaju ga satima. Svaki gost ima vozača, svaki kat privatnu recepciju. Tu je i hotel Atlantis. Njegovo je spektakularno otvorenje u studenom prošle godine izazvalo pozornost svih medija, a ima najveći akvarij, svijet delfina i zabavni park. Gradnja je koštala milijardu i pol dolara, a diče se najljepšim pogledom u gradu koji obuhvaća spektakularni "skyline" ili niz nebodera što noću izgleda čarobno. I onda je svijet udarila recesija. Dubai trenutno grca u njoj do grla i ona iz temelja može promijeniti cijelu filozofiju tog predivno sagrađenog umjetnog grada. Svaki mjesec nešto novo Cijena spavanja u Burju je dvije tisuće dolara po noćenju - nekada su navraćali bogati pripadnici svjetskog jet seta, a danas su to većinom bogati Rusi. Najčešća slika su mlade, prilično silikonizirane Ruskinje iza kojih trčkaraju nosači s gomilom vrećica Gucci ili Dior dok iza njih odstojanje drži niski, proćelavi gospodin - tko je zapravo tko procijenite sami. No, živjeti u Dubaiju više je nego skupo. Osobito za hrvat-ske pojmove. Prosječna plaća na televiziji poput Al Araibye, u grupaciji MBC, malo je veća 20 tisuća kuna - zvuči sjajno, ali prije nego što znamo troškove života u Dubaiju, gdje 12 tisuća kuna košta iznajmljivanje jednosobnog stana. Bez automobila život je nemoguć, a gotovo svi voze automobile na leasing, što je trošak veći od 2000 kuna mjesečno. Struja je 1500 kuna, mobitel oko tisuću. Mora se još platiti dodatno zdravstveno, vrtić ili škola za djecu, hrana... Poželite li slučajno kupiti stan i izaći iz pakla previsoke najamnine, kvadrat ćete u prosjeku platiti 22 tisuće kuna. - Dubai je sigurna, atraktivna lokacija blagoslovljena nevjerojatnim plažama. Posjet tom gradu nikada neće biti isti. On nudi nevjerojatan raspon zabave i odmora u projektima koji se otvaraju gotovo svakog mjeseca po jedan - kaže Mohammed Khamis bin Hareb, izvršni direktor marketinga Odjela za turizam u Dubaiju (DTCM). Čak 4000 kafića i restorana Emirat Dubai, drugi po veličini od njih sedam, trenutno je dom pripadnika više od 160 nacionalnosti, što ga čini jednom od najmultikulturalnijih zajednica na svijetu. Ima 400 hotela s više od 41 tisuće soba i više od četiri tisuće restorana i kafića. Prošle godine posjetilo ga je gotovo sedam milijuna gostiju, a njegov aerodrom nudi letove na 209 destinacija u svijetu. Impresivne brojke koje u stvarnosti izgledaju još impresivnije. U otkrivanje Dubaija krenite 7. listopada, a cijena od 5790 kuna uključuje zrakoplovni prijevoz iz Zagreba, 4 noćenja s doručkom u hotelu sa 4* i organizirani razgled Dubaija. Na ulici bez nježnosti i minica Arapska je gostoljubivost nadaleko poznata i u Dubaiju će vas svugdje dočekati s "Ahlan Wa Sahlan", što je topla dobrodošlica. No ne nosite mini suknje ako baš ne morate i nikako se, nikako, ne ljubite u javnosti. Pođite u Dubai ako vam je do zabave i shoppinga. Oni koji ne pronalaze duhovnosti niti duhovitost u trgovinama Celine, Fendi i Jimmy Choo, kao ni u plesanju s trbušnim plesačicama u oazi i obilaženju bazara, možda bi ipak bili zadovoljniji na nekome drugom mjestu. Autorka: Nađa Irena Fišić Izvor: adriatica.net, Jutarnji.hr,B92

