Ta odredba usvojena je sa 174 glasa "za" i 159 "protiv". Senat je prije toga, u petak, već izglasao, za sindikate spornu, odredbu prema kojoj se uvjet za dobivanje starosne mirovine pomaknuo sa 60 na 62 godine. I prije nego što su senatori okončali glasovanje, sindikati su izveli Francuze na ulice. I to četvrti put u samo dvadesetak dana. Ovaj četvrti po redu štrajk uživa veliku potporu javnosti: 66 posto Francuza kaže da su za veće prosvjede, a 69 posto podupire sindikate, kojima je, čini se, jasno kako će teško uspjeti "slomiti" neslomljivoga Nicolasa Sarkozyja i njegov UNP. Prosvjedi održani u utorak su najveći otkako je počelo protivljenje reformama, a već za subotu najavljuje se "još veći štrajk". Barikade Prvi put s radnicima prosvjeduju i studenti koji su blokirali prilaze nekim fakultetima u Parizu, što opisuju kao "simbolične barikade" podrške radnicima protiv povećanja dobne granice za mirovinu. A tih "simboličnih barikada" ima - pedesetak. U utorak su se štrajku javnog sektora pridružili i srednjoškolci, napustili su nastavu u nekoliko stotina škola u zemlji. Učenici i studenti su se priključili štrajku zaposlenih podržavajući njihove zahtjeve, što je mnoge zapadne analitičare podsjetilo na mitsku 1968. godinu, jer tada je posljednji put na ulicama bilo viđeno "idejno zajedništvo" studenata i radnika. Tek, francuski mediji izvještavaju kako sveučilišta diljem Francuske ne rade, organizatori - moćni sindikat CGL - najavljuje više od dva milijuna ljudi na ulicama francuskih gradova, a čelnik velike Federacije francuskih sindikata Francois Chereque ipak ne gubi nadu da zajedno mogu ishoditi povlačenje zakona iz procedure, usprkos činjenici što je sve već (skoro) gotovo. Sarkozyjeva konzervativna stranka UMP zajedno sa saveznicima ima većinu u oba doma parlamenta i, kako ocjenjuju analitičari, prihvaćanje zakona može spriječiti samo osobna odluka Sarkozyja, prenosi agencija dpa. Fillon: Nema ustupaka Francuski premijer Francois Fillon prilično je jezgrovito poručio kako novih ustupaka nema. "Vlada isključuje mogućnost bilo kakvih promjena vezanih uz mirovinski set zakona. Povećanje starosne granice za odlazak u mirovinu u javnom sektoru ključni je element predložene vladine reforme. I ustupaka nema", kratko je izjavio Fillon.

