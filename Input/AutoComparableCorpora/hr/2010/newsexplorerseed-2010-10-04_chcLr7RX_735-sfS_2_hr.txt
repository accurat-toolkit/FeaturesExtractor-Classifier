2010-09-30 | Word | Share This Chevrolet je za Pariz pripremio novosti u svakom pojedinom segmentu tržišta: tu su svjetske premijere novog malog peterovratnog Avea, moćnog višenamjenskog Orlanda te SUV-a Captive, a prvi put će se pojaviti i peterovratni Cruze kao ogledni automobil. Chevroletovo revolucionarno električno vozilo Volt također ima dojmljiv nastup, i to samo nekoliko tjedana prije planiranog datuma početka prodaje na odabranim tržištima u SAD-u. Usporedno su izložene standardne i trkaće verzije Cruzea i Corvette kao demonstracija bliske veze između uspjeha na polju auto utrka i razvoja proizvodnje automobila. „Pariz 2010. je za Chevrolet, koji će predstaviti čak četiri premijere, sajam kakav će se teško ponoviti“, rekao je Wayne Brannon, predsjednik i izvršni direktor Chevrolet Europe. „Chevroletov štand je svojevrstan pogled u budućnost za sve nove Chevroletove modele koje će kupci moći vidjeti u našim prodajnim salonima iduće, za nas jubilarne 2011. godine u kojoj slavimo našu stogodišnjicu.“ Novi Orlando Orlando je Chevroletov prvijenac u europskom segmentu višenamjenskih vozila/obiteljskih jednovolumena. To je pravi moderni obiteljski automobil koji kombinira praktičnost sedmerosjeda i fleksibilnu unutrašnjost s dojmljivim dizajnom u stilu crossovera. Posve u skladu s vanjskim izgledom, Orlando ima moderan i svjež interijer s cijelim nizom korisnih značajki kao što su povišeni drugi i treći red sjedala te veliki broj genijalnih pretinaca za pohranu, a krasi ga i velik prtljažnik. Kad se Orlando nađe u prodaji u Europi, početkom 2011., kupci će moći birati između tri Chevroletova najnovija ekonomična motora: 1.8-litarskog benzinskog i dva 2.0-litarska dizelska. Novi Aveo Chevroletov novi peterovratni Aveo donijet će pregršt stila u segment malih automobila. Produkcijska verzija izgleda jednako dobro kao i konceptni Aveo RS koji se mogao vidjeti ove godine na sajmovima u Detroitu i Genevi. Novi Aveo je preuzeo puno prednosti iz detaljnog europskog programa razvoja, a rezultat je automobil koji će zadovoljiti europske ukuse kada se radi o dizajnu i dinamici. Kao i Spark koji je predstavljen ranije ove godine, Chevrolet očekuje da će se Aveo svidjeti mlađim kupcima i istovremeno zadržati svoj identitet praktičnog, malenog, ali prostranog automobila. Novi Aveo, koji će doći na europsko tržište u ljeto 2011., duži je i širi od trenutnog modela. Ima prostranu unutrašnjost te se diči jednim od najvećih prtljažnika u segmentu. Novi interijer Avea ne nudi samo puno prostora – ploča s instrumentima za čiju su inspiraciju poslužili motocikli, vrhunsko pozadinsko osvjetljenje i obgrljujući dizajn prednjeg dijela kokpita stavljaju Aveo na višu razinu. Bogata ponuda motora, četverocilindričnih benzinskih i dizelskih, bit će dostupna s tehnologijom promjenjivog rada ventila, upravljanja pomakom bregastih osovina te common-rail ubrizgavanjem goriva. Chevroletov prvi šesterostupanjski mjenjač za male automobile također će se nuditi kao opcija s pojedinim motorima. Nova Captiva S novodizajniranim prednjim dijelom, obnovljenom unutrašnjosti te novim motorima i prijenosima, Chevroletov SUV, nova Captiva, prvi put je predstavljena u Parizu, a na europskom tržištu će se naći u proljeće 2011. Captiva je od predstavljanja 2006. dobila mnogo poklonika zahvaljujući dizajnu svojeg eksterijera, a s najnovijim promjenama koje odražavaju Chevroletov prepoznatljiv smjer razvoja dizajna, nova Captiva izgleda još sportskije i praktičnije. Četiri nova snažna motora u ponudi su s ručnim ili novim šesterostupanjskim automatskim prijenosom. Predstavljanje novog 3.0 V6 benzinskog motora s 258 KS s izravnim ubrizgavanjem i promjenjivim radom ventila čini novu Captivu jednim od najsnažnijih kompaktnih SUV-ova na tržištu, dok će novi 2.2 dizelski motor s turbopunjačem biti raspoloživ sa snagom od 163 odnosno 184 KS. Ponudu novih motora zaokružuje 2.4-litarski benzinski agregat s upravljanjem pomakom bregastih osovina i 171 KS. Captivina vozna dinamika također je unaprijeđena serijom promjena na podvozju čiji je cilj da poboljšaju kontrolu nad vozilom te vozne i karakteristike upravljanja. S elektroničkom kontrolom stabilnosti (ECS), kontrolom proklizavanja (TCS) i pomoći pri kočenju (BAS) kao standardnim značajkama, Captiva nudi vrlo visoku razinu sigurnosti. U međuvremenu u Captivinoj se unutrašnjosti nalazi cijeli niz novih značajki kao što su nove presvlake, ukrasi i razni detalji koji daju interijeru luksuzniji dojam. Inženjeri su također poboljšali unutrašnju akustiku kako bi se smanjila buka s ceste i izvana, omogućujući putnicima da maksimalno uživaju u novom Captivinom audiosustavu. Ogledni Cruze s pet vrata Neodoljiva privlačnost Chevrolet Cruzea koja je zapažena u cijelom svijetu postat će još veća kada se limuzinskoj izvedbi iduće godine pridruži i peterovratna verzija. U Parizu je predstavljena ogledna verzija novog Cruzea s pet vrata. S Chevroletovom namjerom da pruži izvrsnu vrijednost za novac na svim tržištima, peterovratna verzija nadograđuje se na svjetski uspjeh limuzine, koja se već prodaje u 70 zemalja širom svijeta te je nedavno prestigla Aveo na poziciji Chevroletovog globalno najbolje prodavanog putničkog automobila. Sa svojom privlačnom spuštajućom linijom krova koja podsjeća na kupe i kratkim prevjesima sprijeda i straga, nova peterovratna izvedba Cruzea ima isti dinamičan izgled kao i limuzina te će biti prepoznatljiva na prvi pogled. Tu je također isti dojam robusnosti tijekom vožnje – model s pet vrata je konstruiran korištenjem novog integralnog karoserijskog sustava (body-frame integral system, BFI) koji je dodatno poboljšan finim ugađanjem komponenti podvozja. Kapacitet prtljažnika peterovratnog Cruzea iznosi skoro 400 litara, a stražnja klupa bit će djeljiva u omjeru 60/40. Novi peterovratni Chevrolet Cruze naći će se u prodaji širom Europe sredinom 2011. godine, a cijene i ostali detalji bit će objavljeni kasnije. Chevrolet Volt Prve konceptne izvedbe električnog automobila Chevrolet Volt mogle su se vidjeti na Detroitskom sajmu automobila prije svega tri godine. Otvorenje ovogodišnjeg sajma u Parizu poklapa se s početkom prodaje Volta na američkom tržištu. Kao prigodan način da se iduće godine obilježi Chevroletov veliki jubilej stogodišnjice postojanja, proizvodnja Volta za Europu počet će 2011., dok će prvi automobili biti predstavljeni prije početka 2012. Chevrolet Volt je električno vozilo s produljenim dosegom te se razlikuje od hibrida po tome što kotače vozila u svakom trenutku pokreće električna struja. Volt koristi struju kao primarni izvor, a benzin kao sekundarni, pomoćni izvor kojim se generira struja. Hibridna vozila trebaju oba izvora – motor i bateriju – da bi postigla pune performanse. Kod hibrida je uobičajeno motor s unutrašnjim izgaranjem veći i važniji od dva pogonska sustava te daje većinu snage tijekom zahtjevnijih manevara vozilom. Volt se razlikuje od ostalih električnih ili hibridnih automobila. Vozi do 60 km na električnu energiju pohranjenu u 16-kilovatsatnoj litij-ionskoj bateriji. Kada se baterija isprazni, pokreće se ugrađeni generator koji proizvodi struju za pogonjenje automobila, a istovremeno puni i bateriju. Ovime se doseg Volta produžuje na više od 500 km, što ga čini pravom ekološkom alternativom za kupce koji voze obične automobile s današnjim dizelskim i motorima s unutrašnjim izgaranjem. Kako bi se potpuno napunio, Volt se priključuje u bilo koju kućnu utičnicu s naponom 230 V u trajanju oko tri sata. Voltov „mjerač učinkovitosti“ na ploči s digitalnim instrumentima daje vozaču povratnu informaciju u stvarnom vremenu o učinkovitosti vožnje, dok se aktivacijom gumba „Zeleni list“ pristupa podacima o snazi, napunjenosti baterije i količini energije. Vozač će moći iz vozila ili daljinski odrediti postavke za kasnije punjenje, temeljeno na dobu dana i cijeni električne energije. Namijenjen svima i za sve prilike, Volt je automobil s pet vrata i prednjim pogonom koji nudi puno prostora za četiri putnika te 300-litarski prtljažnik. S okretnim momentom od 370 Nm, Volt može ubrzati od 0 do 100 km/h za impresivnih 9 sekundi i dostići najveću brzinu od 161 km/h. U usporedbi s uobičajenim pogonskim sustavima, trenutni okretni moment daje Voltu osjećaj snažnog V6 motora. Doprinos tehnologije: od trkaćeg do cestovnog automobila Dok bi genijalni inženjer u Louisu Chevroletu bio ponosan što se stogodišnjica kompanije osnovane u studenom 1911. obilježava proizvodnjom električnog automobila Volta, šampion vozač auto utrka u njemu bio bi sasvim sigurno jednako ponosan na nastojanje kompanije da u sve svoje proizvode utka i tradiciju koja se gradila godinama te da ta stručnost bude korisno upotrijebljena pri razvoju standardnih, produkcijskih modela. Tako je na Pariškom sajmu automobila izložena Corvetta ZR1 pored svojeg trkaćeg rođaka C6.R koji se natjecao u 24 sata Le Mansa i u američkom izdanju Le Mansa. Tu je i Cruze, koji se vrlo uspješno natječe na seriji utrka World Touring Car Championship – trenutno je vodeći, s preostale dvije utrke do kraja. O Chevroletu Chevrolet je najveći svjetski brand General Motorsa koji godišnje prodaje oko 3,5 milijuna vozila u više od 130 zemalja. Četvrti je po veličini svjetski automobilski brand kada se radi o prodaji i jedan je od najbrže rastućih brandova na svijetu. Chevrolet Europe nudi privlačan i prepoznatljiv dizajn, praktične i ekonomične automobile kao i izvanrednu vrijednost za novac. Nakon ponovnog predstavljanja ovog branda u Europi 2005. godine, Chevrolet je više nego udvostručio svoju prodaju na više od 500.000 automobila 2008. Godine 2009. Chevrolet je s tržišnim udjelom od 2,3 posto u Europi prodao 426.000 automobila. Chevrolet ima mrežu od 2.900 prodajnih salona i servisa u Europi. Ponuda modela uključuje posve novi gradski automobil Spark, mali Aveo, kompaktnu limuzinu Cruze, SUV Captivu, srednje veliku Epicu te legendarni sportski automobil Corvette. Godine 2011. Chevrolet će predstaviti Orlando, posve novi obiteljski jednovolumen, Camaro u kupe i kabrio-verziji, novi Aveo i peterovratnu izvedbu Cruzea. Također će biti ponovno predstavljen SUV Captiva s četiri nova motora. Chevroletova najveća tržišta u Europi su Rusija, Italija, Njemačka, Francuska, Španjolska i Velika Britanija. Osnovan u SAD-u od strane švicarskog emigranta Louisa Chevroleta davne 1911., ovaj će brand uskoro proslaviti stogodišnjicu svojeg postojanja predstavljanjem revolucionarnog električnog vozila s produljenim dosegom, Chevrolet Volta. Više informacija o Chevroletu potražite na web-stranici http://www.chevroleteurope.com ili http://media.chevroleteurope.com.

