U organizaciji Turističke zajednice Baranje i studija Kičendizajn, pod pokroviteljstvom Ministarstva poljoprivrede, ribarstva i ruralnog razvoja, Ministarstva turizma, Hrvatske turističke zajednice, Osječko-baranjske županije, Županijske komore Osijek i Općine Kneževi Vinogradi, održan je 2. Surduk festival Baranja od 11. do 13. lipnja u baranjskim mjestima Karancu, Suzi, Zmajevcu, Kneževim Vinogradima te Kamencu. Surduk festival Baranja međunarodni je kulturni događaj koji objedinjuje vinarstvo, umjetnost i turizam. Surduk je u Baranji naziv za strm, duboko usiječen put, usjek nastao djelovanjem voda, a bočne njegove strane dosežu visinu nekoliko metara i obično su prošarane korijenjem drveća čije krošnje katkad pokriju klanac koji tada izgleda poput tunela. U surducima su Baranjci stoljećima gradili svoje vinske podrume tako da su vinski surduci danas najatraktivniji primjer kulturne baštine u Baranji. Na ovogodišnjem trodnevnom Surduku predstavljen je bogat program koji je objedinio sajam vina, dan otvorenih vinskih podruma, koncerte, izložbe renomiranih umjetnika, kazališne predstave, umjetničke i etno radionice te etno sajam. U sklopu ovogodišnjeg Surduk festivala održano je i međunarodno ocjenjivanje vina, koje se nadograđuje na tradiciju ocjenjivanja baranjskih vina, u kojem su ovaj put sudjelovali vinari iz čitave Hrvatske te vinari iz Mađarske. Ocjenjivanje je počelo tri dana prije glavnog festivalskog programa u Kneževim Vinogradima, a samo proglašenje rezultata te dodjela nagrada održana je 11. lipnja. Sajam baranjskih vina, jedan od glavnih festivalskih događaja, održan je isti dan. Dan otvorenih podruma održan je 12. i 13. lipnja na području cijele općine Kneževi Vinogradi. Umjetnička koncepcija Surduk festivala zasnovana je na ideji stvaranja Staza umjetnosti i vina na području Baranje. Glazbeni program održan je na bazenima u Kneževim Vinogradima te u surducima u Suzi i Zmajevcu pored vinskih podruma otvorenih za degustaciju vina i autentičnih gastronomskih specijaliteta. Nastupilo je nekoliko lokalnih sastava te najpoznatiji etno glazbenici iz Hrvatske i susjednih zemalja. U nedjelju, 13. lipnja, otvorena je mađarska kuća u Zmajevcu. Vinski podrumi imali su otvorena vrata u sklopu kojih su Beljci pokazali stari podrum i arhiv vrhunskih vina te ugostili predstavu Fino wino, a na poljani u Karancu održan je etnosajam.

