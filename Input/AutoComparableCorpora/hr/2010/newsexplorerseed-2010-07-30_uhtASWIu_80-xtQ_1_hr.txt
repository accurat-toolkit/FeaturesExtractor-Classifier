MOSKVA - Prihodi ruskog predsednika Dmitrija Medvedeva su prošle godine smanjeni za oko 800.000 rubalja u odnosu na godinu ranije, na 3.335.000 rublja (114.477 dolara), objavljeno je na zvaničnom sajtu ruske vlade, na kome su navedeni podaci o primanjima i imovini članova vlade i ostalih državnih službenika za finansijsku 2009. godinu. Prihodi Medvedeva su u 2008. godini iznosili 4,139 miliona rubalja (142.088 dolara), podsetila su ruska glasila. Kao i prošle godine, na sajtu se navodi da Medvedev poseduje plac u Rusiji površine 4.700 kvadratnih metara i stan površine 367,8 kvadrata, koji deli sa suprugom Svetlanom. Prošle godine Medvedev je povećao štednju, tako da sada na 12 bankarskih računa (umesto ranijih devet), ima ukupno 3,574 miliona rubalja (122.696 dolara), oko 656.000 više nego pre godinu dana. U imovinsku deklaraciju predsednika Rusije uključen je automobil "pobeda" koji je Medvedev kupio uoči praznovanja 65-godišnjice pobede u Velikom otadžbinskom ratu. Ovaj automobil bele boje, proizveden 1948. godine, javnosti je pokazan 5. aprila, kada je predsednik njime lično provezao svog ukrajinskog kolegu Viktora Janukoviča po dvorištu rezidencije van grada. Medvedev je u maju prošle godine potpisao dekret o obaveznom objavljivanju prihoda, imovine i drugih primanja državnih službenika i članova njihovih porodica na zvaničnim sajtovima i dostavljanje tih podataka ruskim javnim glasilima. Ruski premijer Vladimir Putin je za prošlu godinu prijavio prihode od 3,889 miliona rubalja (133.510 dolara). Putin od nepokretne imovine u vlasništvu ima plac namenjen individualnoj gradnji površine 1.500 kvadratnih metara, stan na doživotno korišćenje površine 153,7 kvadratnih metara i garažu od 18 kvadrata. Putin takođe poseduje dva automobila marke "volga" GAZ-21, jednu "nivu", i autoprikolicu "skif". Prijavljeni prihodi supruge premijera, Ljudmile, za prošlu godinu iznose 582 rublje. U 2008. godini Putin je kao premijer zaradio 4,622 miliona rubalja, a još 100.600 rubalja je dobio kao vojnu penziju. Sem toga, predsednik ruske vlade je prijavio da poseduje 230 akcija banke Sankt Peterburg u vrednosti 230.000 rubalja. U imovinskoj karti Ljudmile Putine je navedeno da supruga premijera u 2008. godini nije imala prihode, imovinu, akcije niti druga primanja.

