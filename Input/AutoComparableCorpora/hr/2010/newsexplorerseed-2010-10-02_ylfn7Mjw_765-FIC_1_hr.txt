Ekvadorska vlada, koja je objavila da je došlo do pokušaja državnog udara u zemlji, proglasila je u četvrtak izvanredno stanje u Ekvadoru, objavio je ministar za sigurnost Miguel Carvajal. "Proglasili smo izvanredno stanje i oružane snage su dobile upute za osiguranje reda uz poštivanje i jamčenje prava građana", objavio je ministar. Socijalistički predsjednik Rafael Correa, koji se nalazi u bolnici u Quitu, ukazao je ranije na pokušaj državnog udara kada su vojnici zauzeli zračnu luku Quita, a policajci Kongres. Više desetaka simpatizera predsjednika Correae krenulo je prema bolnici u koju se sklonio nakon pobune policije i vojnika u želji da ga spase. "Idemo zajedno spasiti predsjednika koji se nalazi u policijskoj bolnici", pozvao je ministar vanjskih poslova Ricardo Patino masi okupljenih ispred predsjedničke palače Carondelet u Quitu. Predsjednik Correa, na vlasti od siječnja 2007. ranije je pokušao smiriti policajce koji su se okupili u jednoj bazi grada prosvjedujući protiv ukidanja nekih njihovih prava, ali je dočekan povicima negodovanja i suzavcem pa je prebačen u bolnicu. Zapovjednik oružanih snaga Ernesto Gonzales naredio je policajcima koji su se pobunili protiv vlade da se predaju i zajamčio im poštivanje njihovih prava. Sjedinjene Države su osudile pokušaj kršenja ustavnog poretka u Ekvadoru. "Sjedinjene Države osuđuju svaki pokušaj kršenja ustavnog poretka u Ekvadoru", izjavila je u četvrtak američka predstavnica u hitno sazvanom sastanku Organizacije američkih država Carmen Lomellin nakon pobune policajaca i vojnika koju Quito naziva državnim udarom. "Podržavamo demokratsku vladu Ekvadora predsjednika Correae", naglasila je Lomellin. (hina/metro-portal)

