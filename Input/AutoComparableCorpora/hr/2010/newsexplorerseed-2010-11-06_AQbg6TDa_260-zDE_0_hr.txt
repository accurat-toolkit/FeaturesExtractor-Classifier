Ben S. Bernanke, direktor Federalnih rezervi (privatne korporacije iz Delawarea) iznio je danas u Washington Postu svoj stav i branio svoju politiku, koju mnogi kritičari smatraju, zajedno sa onom njegova prethodnika Alana Greenspana i jednim od najvećih uzroka današnje svjetske krize. Dominique Strauss-Kahn, direktor Međunarodnog monetarnog fonda je 01.11.2010. izjavio “kako je svjetska ekonomska kriza odnijela 30 milijuna radnih mjesta, a procjenjuje se da će ih odnijeti i do 400 milijuna.” Ovo nije izazivanje panike, ali ako su to rezultati rada današnjih svjetskih financijskih institucija, možda bi nam bilo bolje bez njih. Bernanke navodi kako su njegove mjere smanjivanja kratkoročnih kamata, otkup tisuću milijardi dolara “vrijednih” (nominalno, u stvarnosti “toksičnih”) državnih i korporativnih hipotekarnih obveznica, što je ciljalo da smanji i dugoročne kamate. Te mjere su uspjele zaustaviti pad ekonomije. Bernanke je uvjeren da je “malo inflacije dobra stvar”, te da će spriječiti ekonomsku stagnaciju i deflaciju. U tom smjeru Federalne rezerve nastavit će politiku “kvantitativnog olakšanja” dodatnim otkupom vrijednosnica od 600 milijardi dolara u mjesečnim ratama od po 75 mlrd. Sve te mjere smanjit će cijenu dolara, uz minimalne kamate na vrijednosnice, što treba podići vrijednost dionica i nekretnina. U biti to nije ništa drugo do dobro staro štampanje novca. Ove mjere, poznate kao “osiromaši susjeda” teoretičari drže dobrima za Ameriku, ali mnogi drugi stručnjaci napominju kako Amerika nije sama na svijetu, te da će i druge zemlje poduzeti iste mjere koje će također oslabiti vrijednost njihove valute. Kako je 03.11. na CNN-u voditelj Quest izjavio “Ispalili ste prvu salvu u valutnom ratu !” Slične mjere mogu se očekivati i od Britanije, Europe, Japana i Kine. “Dolar je u opasnosti od 20 % devalvacije tijekom idućih nekoliko godina,” izjavio je za Reuters Bill Gross, manager najvećeg svjetskog mutual fonda. “To je podrivanje dolara kao svjetske valute. Američki mirovinski fondovi su u opasnosti, jer su oni iskazani isključivo u dolarima.” Federalna rezerva riskira valutni rat i propast dolarske hegemonije, znajući kako će Europa i Azija odgovoriti na ovo “štampanje dolara”. Ove mjere mogu dovesti do stvaranja košare rezervnih valuta sa eurom i jenom, povratka zlatnog standarda ili košarice plemenitih metala što je Maynard Keynes predlagao još 1940. Japan, Koreja i Tajland već su devalvirali, a Hong Kong će vjerovatno napustiti vezanje svoje valute uz dolar i vezati ju uz kineski yuan unutar dvije godine. najveće žrtve ovakve politike su Indija i afričke zemlje. Fed je možda smislio politiku koja “na papiru” donosi korist, ali ona previše podsjeća na ekonomsku politiku koja je bila jedan od glavnih uzroka Drugog svjetskog rata. Amerika je danas najveći svjetski dužnik i četiri petine dolara nalaze se izvan Amerike. Ako ostatak svijeta napusti dolar kao svjetsku valutu, ubrzat će se spirala inflacije, stagnacije i recesije koje se mi iz bivše Jugoslavije dobro sjećamo.

