Autobus koji je prevozio reprezentaciju Toga na Afrički kup nacija u Angolu napadnut je iz zasjede. Prve informacije govorile su da je ubijen vozač, a teško su ozlijeđeni neki igrači. Incident se dogodio dok je autobus prelazio granicu DR Konga i ulazio na teritorij Angole. >> Togo nakon krvavog atentata napustio prvenstvo Afrike >> Adebayor u šoku: Vidjeli smo suigrača s metkom u sebi! >> Premijer Angole: 'Bio je to tek izolirani incident!' Reprezentativci i svi oni koji su se vozili autobusom morali su polijegati na zemlju kako bi izbjegli metke, no prema prvim izvještajima sedmero ljudi je ranjeno, od čega dvojica igrača, vratar Kodjovi Obilale i branič Serge Akakpo. Jedan od reprezentativaca, napadač Nantesa Thomas Dossevi, javio se za francusku radio stanicu RMC i potvrdio napad: 'Ja sam dobro, no nekoliko je ljudi u ozbiljnoj poziciji. Svi smo u bolnici. Napali su nas strojnicama kao pse i morali smo ostati skriveni ispod svojih sjedala oko 20 minuta kako bi izbjegli metke', kazao je Dossevi i dodao: 'Najmanje dva nogometaša su ozbiljno ranjena, vratar Kodjovi Obilale i branič Serge Akakpo'. Rekao je i kako je autobus obasut vatrom kada su prošli granicu, te su bili u unakrsnoj vatri angolskih graničara i napadača. Reprezentacija Toga putovala je na sam sjever Angole, u naftom bogatu pokrajinu Cabindu u kojoj se separatisti bore za neovisnost te pokrajine od Angole. Cabinda je inače područje koje nije teritorijalno cjelovito s ostatkom Angole, nego se između nje prostire DR Kongo. Adebayor šokiran nakon napada (Foto: Reuters) Ovom je zemljom na jugozapadu Afrike do prije samo nekoliko godina bijesnio stravični građanski rat, koji je odnio milijune žrtava. Mnogi su se pribojavali za sigurnost reprezentativaca u ovoj zemlji, u kojoj veliki utjecaj i kontrolu nad određenim područjima imaju naoružane bande. Reprezentacija Toga odustala je od natjecanja na prvenstvu Afrike, poptuno razmljivo nakon krvavog atentata. Najpoznatiji reprezentativac Toga je Emmanuel Adebayor, kojeg su odmah nakon incidenta kontaktirali iz njegova kluba Man. Cityja te je on potvrdio da je u šoku, ali neozlijeđen. 'Trebali su putovati avionom' Konfederacija afričkog nogometa (CAF) priopćenjem je poručila da oružani napad na togoansku reprezentaciju u petak neće utjecati na održavanje Afričkog kupa nacija koji započinje u nedjelju 10. siječnja u Angoli... 'Dijelimo veliku zabrinutost za igrače, ali turnir će se odigrati kako je predviđeno. Zasad još niti ne znamo sve činjenice budući sve informacije crpimo iz medija', rekao je direktor za komunikacije pri CAF-u, Souleymane Habuba. Habub smatra da je zakazala logistika togoanske reprezentacije, budući je njihova reprezentacija jedina od svih suidionica Kupa nacija putovala u Cabindu autobusom. 'CAF-ovi propisi su jasni i momčadi trebaju putovati avionom, a ne autobusom.' Najnovije informacije: Ranjeni vratar na operaciji Iako su neki francuski mediji objavili da je rezervni vratar togoanske nogometne reprezentacije Kodjovi Obilale podlegao ozljedama čini se da to ipak nije točno. Naime, potvrđeno je da je Obilale u subotu poslijepodne, oko 15 sati po srednjoeuropskom vremenu, helikopterom dopremljen u privatnu bolnicu Milpark u Johanesburgu, čiji se traumatološki odjel smatra najkvalitetnijim na kontinentu. Poznato je da je Obilale ranjen u donji dio leđa, te da će tijekom večeri ili noći biti podvrgnut operativnom zahvatu. 'U potpunosti je priseban. Razumije gdje je i što se dogodilo', izjavio je glasnogovornik bolnice u razgovoru za Goal.com.

