Ako ste već bezbroj puta imali prilike (re)instalirati Windows, zacijelo vam je vrlo dobro poznata potreba za instaliranjem programa koji operacijskom sustavu omogućuju komunikaciju s računalnim komponentama, primjerice zvučnom i grafičkom karticom. Riječ je, dakako, o upravljačkim programima (driverima) koji su nužni za ispravan rad svakog uređaja, ali i za njegovu optimalnu iskoristivost. Iako će većina uređaja biti uredno prepoznata već prigodom instalacije Windowsa, za neke uređaje morat ćete naknadno instalirati drivere, što uglavnom povlači za sobom i mukotrpan posao "prekapanja" po gomili diskova i/ili službenim stranicama proizvođača u potrazi za odgovarajućom verzijom upravljačkog programa. No što učiniti ako trebate reinstalirati Windows, a drivere više nikako ne možete pronaći? Kako do drivera? U spomenutom slučaju jedno od najjednostavnijih rješenja moglo bi predstavljati korištenje specijaliziranog alata poput DriverMaxa, kojim ćete u nekoliko klikova mišem izraditi pričuvnu kopiju svih (ili samo nekih) upravljačkih programa da biste ih nakon ponovne instalacije Windowsa mogli elegantno vratiti. Instalacijsku datoteku aktualne verzije (5.3) ovog besplatnog programa, veličine 3,1 MB, možete preuzeti sa stranice http://small.drivermax.com/soft/dmx/drivermax.exe. Pri samom kraju instalacije DriverMax će vas izvijestiti o potrebi (jednokratnog) indeksiranja svih raspoloživih drivera, pa pričekajte nekoliko minuta prije prvog pokretanja programa i potom kliknite na Finish. Sučelje programa vrlo je jednostavno, pregledno i ne traži više od nekoliko trenutaka za upoznavanje s načinom njegova korištenja. Pored toga, prijeđete li strelicom miša preko bilo kojeg alata u okviru označene kategorije, na lijevoj strani glavnog prozora na brzinu možete provjeriti njegovu osnovnu funkciju. Ipak, prije nego što započnete s korištenjem DriverMaxa, morat ćete proći kroz nekoliko koraka (besplatne) registracije - u lijevom donjem kutu prozora programa kliknite na Not registered - please click here te uz pomoć User Registration Wizarda kreirajte novi korisnički račun (I would like to create a new account), upišite svoje korisničko ime, lozinku i e-mail adresu na koju ćete primiti mail s linkom za validaciju da biste uspješno aktivirali svoj račun. Izrada pričuvne kopije Nakon što smo se riješili ove male formalnosti, napokon možemo prionuti sljedećem koraku - izradi pričuvne kopije upravljačkih programa. Prije svega, u glavnom prozoru DriverMaxa odaberite Driver backup and restore i kliknite na opciju Backup drivers. Služeći se čarobnjakom za izradu backupa, u novom dijaloškom okviru kliknite na Next i pričekajte nekoliko trenutaka da bi program izlistao sve uređaje i pronašao njihove drivere. Želite li backupirati sve drivere, odaberite Select all ili pak samo stavite kvačicu pokraj onih za koje ste posve sigurni da će vam trebati nakon reinstalacije Windowsa. Nakon toga ponovno kliknite na Next da biste označene drivere spremili u željenu mapu (opcija Export all selected drivers to a folder) ili ih pohranili u ZIP datoteku (Export all selected drivers to a compressed ZIP file). Po odabiru jedne od spomenutih opcija program će započeti sa spremanjem drivera u označenu mapu - što bi moglo potrajati nekoliko minuta - i nakon toga vam ponuditi da pogledate detalje postupka spremanja u log datoteci (View log) i/ili otvorite mapu s arhiviranim driverima prije nego što ih snimite na CD/DVD medij. Naravno, imajte u vidu da će DriverMax spremiti isključivo upravljačke programe, a ne i dodatne aplikacije koje su možda bile distribuirane uz određene uređaje i njihove drivere. Vraćanje drivera Ako ste nakon izrade i snimanja pričuvne kopije drivera ponovno instalirali Windows (i DriverMax), sljedeći će nam se korak sastojati od vraćanja drivera. U glavnom prozoru programa najprije odaberite Driver backup and restore i kliknite na opciju Restore drivers from backup. Služeći se čarobnjakom za uvoz (Import Drivers wizard), u novom dijaloškom okviru kliknite na Next i označite želite li uvesti drivere pohranjene u određenoj mapi (opcija Import all drivers from a folder) ili ZIP datoteci (Import all drivers from a compressed ZIP file). Nakon nekoliko trenutaka program će izlistati backupirane drivere, pa odaberite Select all ako ih sve kanite uvesti, odnosno stavite kvačicu samo pokraj onih za koje smatrate da su vam potrebni. Naposljetku, preostalo vam je potvrditi svoj odabir, eventualno staviti kvačicu pokraj stavke Create a restore point before installing the driver ako posumnjate da bi vam mogla zatrebati opcija vraćanja sustava u stanje prije instalacije drivera i još samo kliknuti na Next kako bi DriverMax mogao započeti s vraćanjem označenih drivera. Dakako, umjesto pojedinačnih restarta za svaki instalirani driver po dovršetku postupka njihove instalacije morat ćete samo jednom restartati računalo. Ostale korisne opcije Iako smo se za potrebe ovog teksta ograničili samo na opisivanje postupka izrade backupa drivera i načina njihova vraćanja, DriverMax možete komotno iskoristiti i za generiranje iscrpnog izvještaja o hardveru (Detailed hardware information), svim instaliranim driverima (Installed drivers report), ali i za ažuriranje upravljačkih programa (Check online for driver updates) te identifikaciju hardverskih uređaja koji nisu prepoznati (Identify unknown hardware). Poželite li se kasnije vratiti na prethodnu verziju drivera, mogli biste to učiniti pomoću opcije Rollback driver ili jednostavno odabrati Restore points da biste vratili sustav u stanje prije instalacije drivera. Naravno, potonja će alternativa biti primjenjiva samo ako ste pri vraćanju drivera uključili opciju kreiranja točke vraćanja. (Gordan Struić)

