08/02/2010 Preko 100 sportista iz 11 zemalja jugoistočne Evrope učestvovat će na 21. Zimskim olimpijskim igrama u Vankuveru. Koliko će ih stići do podijuma? Kritičari kažu nijedan -- a drugi se ipak ove zime nadaju. Svetla Dimitrova za Southeast European Times iz Sofije -- 08/02/10 Tribine za takmičenja iz snoubordinga i na bob-stazi postavljena su na planini Cypress, u kanadskoj pokrajini British Columbia. [Getty Images] Zimske olimpijske igre otvaraju se 12. februara -- kad u Vankuver, u pokrajini British Columbia, dolazi 2.500 sportista iz cijelog svijeta -- a zatvaraju se dvije sedmice kasnije. U utrci za zlato će biti 105 sportista iz 11 balkanskih zemalja. Kosovo je jedina zemlja jugoistočne Evrope koja ne učestvuje na 21. Zimskoj olimpijadi. Osim Slovenije, Hrvatska je jedina država od republika bivše Jugoslavije koja je na Zimskoj olimpijadi osvojila medalju, i to na svom prvom nastupu 1994, kad su se igre održavale u Lillehammeru. Alpski skijaši, 23-godišnji Erjon Tola iz Albanije i 19-godišnji Bojan Kosić, bit će glavni predstavnici svojih zemalja u Vankuveru. Kad se Tola natjecao u muškom "Super-G" slalomu na Zimskim igrama 2006. godine u Torinu, to je označilo olimpijski debi Albanije. On je u tom sportu rangiran na 35. mjestu, što je njegov najbolji dosadašnji rezultat. Kipar također šalje alpske skijaše -- 21-godišnjeg Christophera Papamichalopoulosa, koji će se natjecati u muškim disciplinama; te 19-godišnju Sophiju Papamichalopoulou, koja će učestvovati u ženskom slalomu i u veleslalomu. Torino 2006. bile su jedine Zimske olimpijske igre na kojima su sportisti iz Srbije i Crne Gore učestvovali u istoj reprezentaciji. Igre u Vankuveru označit će njihov debi kao nezavisnih zemalja konkurenata. Srbija u Vankuver šalje 11 sportista, uključujući natjecatelje u bobu Slobodana Matijevića, Vuka Rađenovića, Igora Šarčevića i Miloša Savića. U reprezentaciji Srbije također su alpske skijašice 28-godišnja Jelena Lolović i 19-godišnja Nevena Ignjatović, uz još dva snoubordera, par skijaških trkača i jedan natjecatelj u biatlonu. Ovo natjecanje predstavljat će pete Olimpijske igre za Bosnu i Hercegovinu (BiH), koja je debitirala 1994. u Lillehammeru. BiH šalje šest sportista, među kojima su alpski skijaši Žana Novaković, Maja Klepić i Marko Rudić, kao i Košarac u biatlonu i skijaški trkač Mladen Plakalović. Tanja Karišik učestvovat će u ženskim natjecanjima i biatlona i skijaškog trčanja. Predstojeće Igre u Kanadi obilježavaju četvrto učešće Makedonije kao nezavisne države na Olimpijskim igrama. U njenoj tročlanoj reprezentaciji su alpski skijaš Antonio Ristevski i skijaški trkači Darko Damjanovski i Rosana Kiroska. Hrvat Ivica Kostelić prolazi kapiju tokom prve utrke veleslaloma u Kranjskoj Gori. [Getty Images] Šest od sedam olimpijskih medalja koje je osvojila Hrvatska pripadaju alpskoj skijašici Janici Kostelić, koja se sad povukla, a koja je osvojila tri zlatne i jednu srebrnu medalju na Zimskoj olimpijadi 2002. u Salt Lake Cityju. Ona je svojoj kolekciji u Torinu dodala još jednu zlatnu i jednu srebrnu medalju. Janičin brat, 30-godišnji Ivica Kostelić, stigao je do podijuma na Igrama 2006. u Italiji, uzevši srebro u muškoj "super-kombinaciji". Postoji nada da će on uzeti zlato u Vankuveru. Iako se smatra jednim od najboljih svjetskih tehničkih skijaša, ovogodišnje izmjene pravila možda će Kosteliću otežati postizanje uspjeha. U 18-članoj reprezentaciji Hrvatske ima još devet alpskih skijaša, među kojima su Natko Zrnčić-Dim, koji je osvojio brozanu medalju u sezoni Svjetskog kupa 2009-10. u super-kombinaciji, te Ana Jelušić, koja je s 19 godina završila 15. u ženskom slalomu u Torinu. U hrvatskoj reprezentaciji su i četiri natjecatelja u bobu, dva biatlonca i dva skijaška trkača. Igre u Vankuveru bit će 18. Zimske olimpijske igre za Bugarsu, a 17. za Grčku. Obje zemlje nastupile su sa svojim prvim zimskim reprezentacijama na Igrama 1936, čiji su domaćin zajednički bili njemački gradovi Garmisch i Partenkirchen. Grčka, koja je propustila igre 1960. u Squaw Valleyju u Kaliforniji, još nije osvojila svoju prvu medalju na Zimskoj olimpijadi. Bugarska ima šest, a jedna od njih je zlatna. "Mi ne idemo u Vankuver da bismo osvajali medalje; ostavit ćemo to profesionalcima," kaže Vassilis Katsoras, šef grčke reprezentacije. "Mi idemo da bismo ostvarili pristojan nastup i podignuli zastavu što je više moguće. Svako mjesto među prvih 30 plasiranih u disciplinama gdje učestvuje 100 do 120 sportista je za nas jednako osvajanju medalje." Vassilis Tsakiris, 45, skijaški trkač koji će po peti put nastupati na Zimskoj olimpijadi, odabran je da nosi plavo-bijelu grčku zastavu na "paradi zemalja" tokom svečanog otvaranja. Alexandra Jekova iz Bugarske (vrh) natječe se, dok Simona Meiler iz Švicarske pada tokom finala Svjetskog FIS kupa u snoubordingu za 2010, 19. decembra 2009. godine u Tellurideu, Kolorado. [Getty Images] Njegova kćerka -- 19-godišnja Panagiota Tsakiri -- natjecateljka je u biatlonu koju trenira njen otac. Ona ide u Vankuver s još dva alpska skijaša i tri skijaška trkača. "Uspjeh je za sportistu da da od sebe 100%; za mene će lično biti uspjeh ako prijeđem 23. mjesto koje sam osvojio u Torinu," kaže alpski skijaš iz Grčke Vassilis Dimitriadis. Tsakiris i hrvatski natjecatelj u disciplini boba -- 48-godišnji Ivan Sola -- među najstarijim su sportistima koji su se ikad natjecali na Zimskim olimpijskim igrama. Nade Bugarske za osvajanje novih medalja u Vankuveru vezane su za veteranku zemlje, brzinsku klizačicu na kratke staze Evgeniju Radanovu. Ta 32-godišnjakinja osvojila je srebro u ženskom natjecanju na 500m u Torinu i srebro i bronzu u Salt Lake Cityju 2002. Snouborderka 22-godišnja Alexandra Jekova smatra se svijetlom tačkom Bugarske. Ona je u septembru osvojila srebrnu medalju na natjecanju za Svjetski kup u Cahpelcu u Argentini i završila sedma na decembarskom natjecanju u Tellurideu, u Koloradu. Rumunija će po 19. put nastupiti na Zimskoj olimpijadi. Ona ima tri bronzane medalje sa Igara 1968. o Grenoblu u Francuskoj, a njena reprezentacija je sa 32 sportista najveća sa Balkana. Tri člana rumunske reprezentacije -- biatlonac, 20-godišnji Reka Ferencz, i skijaški trkači, 21-godišnji Paul Constantin Pepene i 18-godišnja Petrica Hoagiu -- svi su osvajali medalje u nedavnim takmičenjima. Ferencz je uzeo zlato u pojedinačnoj utrci na 12,5km na Svjetskom kupu u biatlonu za juniore u Švedskoj. Papene je završio prvi u natjecanju muškaraca na 30km na Svjetskom kupu u skijaškom trčanju za juniore u Hinterzartenu u Njemačkoj, gdje je Hoagiuova osvojila srebro u ženskoj disciplini na 20km. Turkinja Tugba Karademir kliže svoj kratki program za žene 14. novembra 2009, na ISU Gran-priju u umjetničkom klizanju za 2009. u Lake Placidu, država Njujork. [Getty Images] Prvo učešće Turske na Zimskim olimpijskim igrama bilo je 1936. u Garmisch-Partenkirchenu. Ni oni još nisu osvojili nijednu medalju. Tursku će predstavljati tri skijaška trkača, dva alpska skijaša i umjetnička klizačica Tugba Karademir, koja je u Torinu osvojila 21. mjesto. Lociran na južnopacifičkoj obali Kanade, Vankuver je treći kanadski grad koji je domaćin Olimpijskim igrama. Montreal je 1976. bio domaćin ljetnih igara, a Calgary je 1988. bio domaćin Zimskih olimpijskih igara. Povezani članci Loading Nedostatak snijega na plani Cypress, mjestu održavanja natjecanja u slobodnom skijanju i snoubordingu na Igrama, predstavlja ključni izazov za Organizacioni komitet Vankuvera (VANOC). Nakon najtoplijeg januara do sad zabilježenog, organizatori su poduzeli drastične mjere, među kojima i prijevoz snijega kamionima sa 150km udaljene lokacije i njegovo istovarivanje na planinu gdje se topi. "Mislim da ovdje niko ni za sekundu nije pomislio da ćemo imati januar bez snijega, ali jesmo," kaže šef VANOC-a John Furlong. Natjecanja u kerlingu, hokeju na ledu i klizanju održat će se u Vankuveru, mjestu svečanog otvaranja i zatvaranja. Planinsko odmorište Whistler -- 125km sjeverno od grada -- bit će domaćin natjecanja u alpskom skijanju, skijaškom trčanju, skijaškim skokovima, te kombiniranih nordijskih disciplina i biatlona, uz bob, skeleton i sanke. Svoj prilog za ovaj izvještaj dali su dopisnici Southeast European Timesa Antonio Prlenda iz Sarajeva i Harry Tzanis iz Atine. Ovaj sadržaj je naručen za SETimes.com. Loading Glasanje Loading Your email has been sent.

