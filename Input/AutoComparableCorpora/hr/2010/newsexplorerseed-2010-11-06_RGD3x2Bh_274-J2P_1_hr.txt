Objavljeno u Nacionalu br. 782, 2010-11-09 Autor: Orhidea Gaura EDUKACIJA TIJEKOM DRAMATIČNIH DOGAĐAJA U NJEMAČKOJ Hrvatski policajci učili metode borbe protiv eko demonstranata Zapovjedništvo interventne policije MUP-a RH posjetilo je još 2007. njemačku interventnu policiju s kojom su više puta provodili zajedničku obuku za sistemski interventni trening instruktora interventnih policija Skupina hrvatskih policajaca uživo je svjedočila prošlotjednim dramatičnim događajima u Njemačkoj, gdje su se ekološki aktivisti više puta sukobili s tamošnjom policijom, koja je pokušavala osigurati nesmetan transport vlaka s nuklearnim otpadom. Hrvatski policajci su u sklopu edukacije promatrali njemačke kolege koji su osiguravali transport nuklearnog otpada Castor kroz Njemačku. Željezničku kompoziciju od 11 kontejnera s visokoradioaktivnim otpadom, koja je krenula iz pogona za obradu u mjestu La Hague u Francuskoj, prema njemačkom mjestu Gorleben, ometali su deseci tisuća prosvjednika koje je osiguravalo čak 16.000 policajaca. Glasnogovornik policije u Dannenbergu Dieter Klante za Deutsche Welle je izjavio da su hrvatski policajci ondje bili u svojstvu promatrača kako bi pratili djelovanje njemačke policije i policije Donje Saske za vrijeme ovogodišnjeg transporta nuklearnog otpada. "Kao dio pakta o sigurnosti sa zemljama jugoistoka Europe, hrvatski kolege promatraju sve što je potrebno kako bi prosvjedi ovakvih dimenzija bili taktički savladani", rekao je. Deutsche Welle je izvijestio da su tisuće prosvjednika blokirale gotovo svaku dionicu željezničke pruge, a policiji je trebalo punih šest sati da prosvjednike odnesu s tračnica. Iako su policajci, koji su bili u smjenama i po 24 sata, s pojedinim prosvjedinicima morali postupati i pomalo grubo, te su im neki od njih znali i ispasti ili su ih morali navlačiti po tlu, uglavnom je poštivano načelo da se s prosvjednicima mora postupati obazrivo. No i na policajce je letio suzavac, a nekoliko policijskih vozila je zapaljeno. Nije poznato kako su u cjelokupnom metežu prošli hrvatski policajci, ali njihov je posjet njemačkim kolegama samo dio dugogodišnje suradnje hrvatske i njemačke policije. Zapovjedništvo interventne policije MUP-a RH posjetilo je još 2007. njemačku interventnu policiju s kojom su više puta provodili zajedničku obuku za sistemski interventni trening instruktora interventnih policija. Ministarstva unutarnjih poslova i ravnateljstva policija dviju država već su sklopila niz sporazuma o suradnji, a prošle godine ministar Tomislav Karamarko potpisao je u Berlinu sporazum s njemačkim ministrom Wolfgangom Schäubleom.

