Prošloga se tjedna na valutnim tržištima dolar našao pod pritiskom, nakon što je američka središnja banka najavila mogućnost dodatnog labavljenja monetarne politike, pa je Japan ponovno intervenirao kako bi spriječio jačanje jena prema američkoj valuti. Dolarov indeks, koji pokazuje vrijednost američke u odnosu na šest najvažnijih svjetskih valuta, pao je prošloga tjedna 1,96 posto, na 79,28 bodova, najnižu razinu od veljače. Pritom je prema europskoj valuti oslabio 3,43 posto, pa je tečaj eura skočio na 1,3490 dolara, najvišu razinu u pet mjeseci. U odnosu na japansku valutu, cijena dolara pala je 1,80 posto, na 84,20 jena. Euro je, pak, ojačao prema japanskoj valuti za 1,41 posto, pa je njegov tečaj dosegnuo 113,60 jena. Dolar se prošloga tjedna našao pod pritiskom nakon što je u utorak američka središnja banka Fed poručila "da je spremna na dodatne prilagodbe bude li potrebna podrška gospodarskom oporavku", što znači da bi mogla dodatno ojačati likvidnost kako bi potaknula rast. Zbog toga se tečaj eura vrlo brzo probio iznad razine od 1,34 dolara, unatoč lošim makroekonomskim pokazateljima iz eurozone. Naime, prošloga je tjedna objavljeno da je irsko gospodarstvo u drugom tromjesečju palo za 1,2 posto u usporedbi s prvim kvartalom, kada je ta zemlja iskoračila iz recesije. Ulagače je razočarao i podatak da je rast u 16-članoj zoni jedinstvene europske valute u rujnu pao na najnižu razinu u sedam mjeseci, uz najsnažniji pad indeksa menadžera nabave (PMI) od početka globalne financijske krize. Taj je indeks ujedno pokazao da je Njemačka zabilježila posebno snažno usporavanje, te je njezin ukupni indeks za proizvodni i uslužni sektor u rujnu potonuo na 53,8 bodova, s 56,2 boda u kolovozu. "Tržište je razočarano izvješćem o PMI-u, koje je bacilo sumnju na oporavak europskih gospodarstava", kaže Robert Mialich iz UniCredita. Ipak, kasnije su ublažena strahovanja od slabljenja njemačkog gospodarstva, 'lokomotive eurozone', jer je objavljeno da je indeks poslovne klime, koji izrađuje institut Ifo, u rujnu neočekivano porastao na 106,8 bodova, nakon što je u kolovozu zabilježio najvišu razinu u tri godine od 106,7 bodova. "Ti su podaci ublažili negativno raspoloženje prema euru, izazvano razočaravajućim podacima o PMI indeksu menadžera nabave eurozone", kaže Jeremy Stretch, valutni strateg CIBC banke. Dolar bi vjerojatno pao i na niže razine da u petak Japan nije ponovno intervenirao na tržištu kako bi obuzdao uzlet svoje valute. Po pisanju novinske agencije Kyodo, koja se poziva na tržišne izvore, japanska središnja banka u petak je ponovno prodavala jene. U pokušaju da zaustave snažan uzlet jena, japanske monetarne vlasti već su kupovale dolare 15. rujna, prodavši tom prilikom između 1.700 i 1.900 milijardi jena. Bila je to prva intervencija Tokija na valutnim tržištima od ožujka 2004. godine, a povod joj je bio skok tečaja jena na najvišu razinu u posljednjih 15 godina u odnosu na dolar. Snažniji jen slabi konkurentnost japanskog izvoza i nagriza zaradu izvoznih tvrtki ostvarenu na inozemnim tržištima, što ugrožava oporavak japanskog gospodarstva.

