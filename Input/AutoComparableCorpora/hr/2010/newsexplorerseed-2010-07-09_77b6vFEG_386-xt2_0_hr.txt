Autor: Agencija Totalsport Objavljeno: 09.07.2010 U svojim redovima Miami sada ima čak trojicu od petorice prvoizabranih na draftu 2003. godine Najveći dobitnik prijelaznog roka košarkaša u NBA ligi momčad je Miami Heata. Nakon što su doveli Chrisa Bosha, uzeli su i "jackpot" dovevši u svoje redove LeBrona Jamesa. VEZANE VIJESTI Vijesti Nakon sedam godina provedenih u dresu Cleveland Cavaliersa ponajbolji košarkaš današnjice promijenio je klub. Profitirala je time floridska momčad koja sa dva nova pojačanja, ali i starosjediocem Dwyaneom Wadeom, u svojim redovima sada ima čak trojicu od petorice prvoizabranih na draftu, najjačem u posljednje vrijeme, 2003. godine. Miami je, može se bez ustrčavanja reći, stvorio supermomčad koja je spremna za dugogodišnju dominaciju ligom i sposobna nizati naslove u klupsku riznicu u kojoj se nalazi samo onaj iz 2006. s potpisom Wadea i Shaquillea O'Neala. - Ne mogu reći da sam oduvijek planirao doći u Miami budući nisam mislio da je takvo što moguće. No, ono što je klub napravio kako bi pronašao novac za svu trojicu bilo je teško odbiti. Wade i Bosh su sjajni igrači, ponajbolji u ligi - pohvalno se o novim klupskim suigračima i prijateljima iz reprezentacije izrazio dva puta najkorisniji igrač lige. Obojica su, i Wade i Bosh, pristali na manje ugovore kako bi se klub rasteretio i sakupio financije za dolazak ponajveće zvijezde lige željne NBA prstena. Prema vlastitim riječima James je odluku donio u četvrtak, svjestan da ona neće sjajno "leći" navijačima Clevelanda koji su ga tretirali poput božanstva. - Cleveland će uvijek biti moj dom. Da ga u njegovom domu više ne štuju dokazale su televizijske snimke nakon LeBronove odluke. U kadru je bio i zapaljen Jamesov dres. - U to ne mogu ulaziti. Želio sam učiniti ono što je za mene najbolje. U konačnici mi nije bilo drago to vidjeti. Osjećam se još i gore budući da u Cleveland nisam donio naslov prvaka. Poruka za moje prave navijače ondje: Nadam se da ćete za mene navijati i dalje. Ukupno je sa šest momčadi James pregovarao prije no što je konačna odluka donesena, a koliko je Heat dobro prošao kazuje i podatak da su sve raspoložive godišnje ulaznice planule i da ih se više ne može kupiti. U sjajnoj karijeri James je odigrao 548 utakmica osnovnog dijela lige. Startao je u početnoj petorci u svima izuzev jedne, te je nošen svojom svestranošću kroz 39 minuta na parketu prosječno bilježio 27.8 poena, 7.0 skokova i 7.0 asistencija. Cleveland u šoku: LeBron nam je pljunuo u lice Nakon što je obznanio svoju odluku o prelasku u Miami Heat, u Clevelandu je ljubav spram LeBrona Jamesa prepustila mjesto mržnji. Velik broj onih koji su se kleli na vječnu ljubav ponajboljem košarkašu današnjice strgnuo je sa sebe dres Cavaliersa s brojem 23 i zapalio ga, a kamenovana je i zgrada TV-kuće iz čijeg je studija James kazao ono što navijači Clevelanda nisu željeli čuti. - Opalio je pljusku gradu koji je stajao iza njega i bodrio ga još od srednjoškolskih dana. Doći na televiziju i pljunuti nam na takav način u lice ružan je potez s njegove strane - mišljenje je Earla Mauldina, razočaranog navijača. James je rođen u Akronu, po broju stanovnika petom gradu američke države Ohio u kojoj se nalazi i Cleveland, grad u financijskom kolapsu uslijed gašenja autoindustrije. Unatoč teškoj situaciji, stanovništvo Clevelanda moglo se hvaliti nečim što nitko nije imao, a sada su i bez toga ostali. - Do samoga kraja nas je držao u neizvjesnosti. Tko smo mi da se s nama tako postupa!? Želiš li ostati, ostani. Ukoliko to nije tvoja volja, samo nestani. Ali, imali smo pravo to saznati na drugačiji način i prije cijeloga svijeta - veli Gary Hunter, još jedan u nizu razočaranih. - Ovo je kao da smo izgubili finale šutom uz zvuk sirene. Nikada nisam mislio da će otići - dodao je Tom Sheehan, dok je posebno ogorčen bio stanoviti Fred Sczerpak: - On je gubitnik i bolje je da je otišao. Time nam je učinio uslugu. Broj preporuka: 13 Objavi na Facebooku Više o... FACEBOOK KOMENTARI

