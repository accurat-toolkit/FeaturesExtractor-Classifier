Veliki požar koji je u četvrtak oko 18 sati izbio u blizini međunarodne zračne luke kod San Francisca uništio je najmanje 53 kuće u San Brunu, dok ih je oko 120 teško oštećeno. Američki mediji spominju da su dosad pronađena tijela šestero poginulih, a mnoge obitelji bile su prisiljene na evakuaciju u prihvatne centre. Još nema točnih podataka o nestalima i ozlijeđenima jer je vatrogascima i spasiocima otežan pristup na područje izbijanja požara, no poznato je da je tridesetak osoba s opeklinama završilo u bolnici. Požar je izbio nakon eksplozije u cijevi plinovoda pod zemljom, nakon čega je nastao krater iz kojeg je šikljala vatra. - Mislila sam da se srušio avion. Najprije se zemlja zatresla, a onda je izbila vatra - rekla je Eileen Breedlove. Oko pedeset posto požara je ugašeno, a državna vatrogasna služba poslala je 25 vatrogasnih vozila u San Bruno. Kako bi se spriječilo širenje vatre, u gašenju sudjeluju i helikopteri, a vatrogascima posao dodatno otežavaju jak vjetar i nizak pritisak vode u tom području. Zapovjednik vatrogasne službe San Bruna Dennis Haag nije mogao procijeniti kad će požar do kraja ugasiti jer vatrogasci još ne mogu prići mjestu gdje je eksplodirao plinovod.

