Isprika pape Benedikta XVI žrtvama svećeničkog zlostavljanja predstavljala je zaista odlučan korak Vatikana u svezi s pedofilijom u Katoličkoj crkvi, no ipak su je mnoge žrtve svećenika širom Europe ocijenile nedovoljnom. Irske žrtve optužile su Papu da izbjegava govoriti o odgovornosti Vatikana za slučajeve zlostavljanja, te su zaključile da je Benedikt ponudio ispriku, ali ne i kaznu, te nije poduzeo nikakve mjere protiv biskupa koji su zataškavali takve slučajeve. Nakon objave Papinog pisma u dva irska grada provedena je anketa iz koje je vidljivo da je Katolička crkva sve omraženija među Ircima. Gotovo svi ispitanici su izjavili da više ne idu u crkvu, te da isprika nije dovoljna da bi zaliječila rane žrtava kojima je potrebna i psihološka pomoć. Irska umirovljenica Moira O'Hara (59) smatra da bi trebalo ponuditi psihološku pomoć žrtvama zlostavljanja, no ne očekuje da će ona stvarno biti pružena. "Toliko sam zgrožena nad pedofilijom među irskim svećenstvom da se sramim što sam Irkinja", rekla je O'Hara. Arhitekt Kerrin Buck (38) tvrdi da su svećenici nedodirljivi pred zakonom, te da su biskupi krivi koliko i niže rangirani svećenici zlostavljači jer su skrivali istinu. "Bio sam katolik, no danas sam ateist. Želim zatvorske kazne za zlostavljače", poručio je Buck. Takvo raspoloženje prema Katoličkoj crkvi i njenim svećenicima može se očekivati i u drugim zemljama s većinskim katoličkim stanovništvom. Naročito će biti razumljiva odluka nekih roditelja da ne šalju djecu u crkvu, oblaćenu brojnim pedofilskim skandalima od kojih se ledi krv u žilama. Papina isprika ne ukazuje na korjenitu promjenu u rješavanju crkvene krize, priopćila je organizacija BishopAccountability.org. Cilj pisma isprike bio je stišati bijes žrtava dok crkva drži kontrolu nad inkriminirajućim informacijama, rekli su vođe te organizacije Terry McKiernan i Anne Barrett Doyle. Oni su naglasili da je "Papa upotrijebio veliko verbalno umijeće kako bi obranio sebe i Vatikan" pred optužbama da su poučili biskupe širom svijeta da sakriju stravične zločine nad djecom. Oni poručuju da je najveći Papin propust nespominjanje vlastite odgovornosti kao poglavara Crkve, koji upravlja mrežom svećenika među kojima ima zlostavljača i onih koji su zataškavali zločine. Švicarska Švicarska katolička crkva upravo istražuje tvrdnje o svećeničkom zlostavljanju. Biskupija u Churu, na istoku Švicarske, priopćeno je da istražuje desetak prijava zlostavljanja. Opat u jednom samostanu te biskupije rekao je da su barem trojica od 77 svećenika u Einsiedelnu zlostavljali djecu otkad je on preuzeo dužnost u prosincu 2001., no nikakva tužba ni prijava nije podnesena. Prošlog tjedna jedan je svećenik napustio dužnost nakon što je priznao da je zlostavljao dijete prije 40 godina, kada je radio u inozemstvu. Nizozemska Više od 200 katolika prijavilo je da je bilo zlostavljano nakon što su Radio Netherlands Worldwide i list NRC Handelsblad objavili da su trojica svećenika salezijanaca zlostavljali djecu pred nekoliko desetljeća. Crkva je tamo pokrenula nezavisnu istragu pod vodstvom protestantskog političara. Njemačka Jezuitska škola u Berlinu prijavila je slučajeve seksualnog zlostavljanja u siječnju, nakon čega je uslijedio niz otkrića u drugim katoličkim i nereligijskim školama. Biskupija u Regensburgu priznala je slučajeve fizičkog i seksualnog zlostavljanja u školi. Direktor poznatog zbora »Domspatzen«, brat pape Benedikta XVI. svećenik Georg Ratzinger, priznao je da je tukao djecu kako bi ih disciplinirao ali je negirao da ima saznanja o tamošnjem seksualnom zlostavljanju. Broj osoba koje su prijavile da su bile žrtve svećeničkog zlostavljanja u Regensburgu popeo se na 250. Nadbiskup Robert Zollitsch, koji je na čelu Njemačke biskupske konferencije, u veljači se ispričao za svećeničko seksualno zlostavljanje djece. Njegova je nadbiskupija potvrdila tvrdnje da je on bio uključen u discipliniranje jednog svećenika-zlostavljača bez da je prijavio slučaj cvilnim vlastima, odnosno policiji i sudu. Irska U travnju 2002. biskup Brendan Comiskey iz Fernsa odstupio je s dužnosti zbog njegove krive reakcije na optužbe iznesene protiv jednog svećenika koji je počinio samoubojstvo 1999. nakon što je 66 puta prijavljen zbog zlostavljanja. U svibnju 2009. Istražna komisija za slučajeve zlostavljanja djece objavila je izvješće u pet svezaka čije je sastavljanje trajalo devet godina. U izvješću je pisalo da su katolički svećenici tukli i silovali djecu tijekom više desetljeća u obrazovnim institucijama. U studenome 2009. tzv. Murphyjevo izvješće, koje je naručila irska vlada o slučajevima svećeničkog zlostavljanja djece u Dublinu od 1975. do 2004., pokazalo je da su crkvene vlasti sakrivale raširene slučajeve pedofilije do sredine 90-ih godina. U prosincu 2009., nakon susreta s dvojicom irskih crkvenih vođa, papa Benedikt XVI. rekao je da je "zgrožen, posramljen te da osjeća da je izdan" zbog skandala u Irskoj. U veljači 2010. Benedikt XVI. je razgovarao s 24 irska biskupa u Vatikanu. Biskupi su mu tada obećali da su spremni surađivati s organima vlasti. Petorica biskupa ponudili su ostavke, a Papa je dosad prihvatio dvije. U ožujku 2010. papa Benedikt XVI. se ispričao žrtvama pedofilije koje su zlostavljali irski svećenici, rekavši da osjeća "sramotu i kajanje". U pastoralnom pismu bez presedana potpisanom i nedavno upućenog i žrtvama i svećenicima, Papa je također najavio formalnu vatikansku istragu o irskim biskupijama, sjemeništima i religijskim redovima uključenim u skandale. Sjedinjene Države U lipnju 2002. Američka konferencija katoličkih biskupa prihvatila je novu politiku kojom bi se zabranilo svećenicima-pedofilima da ikada više obavljaju svećeničku dužnost, ali ih se ne bi automatski izopćilo iz crkve. U prosincu 2002. bostonski kardinal Bernard Law podnio je ostavku nakon što je optužen za premještaj svećenika-zlostavljača u druge župe kako bi prikrio skandale. U veljači 2004. su nezavisni istražitelji po nalogu Američke konferencije katoličkih biskupa priopćili da je čak 10.667 ljudi optužilo američke svećenike za zlostavljanje djece od 1950. do 2002. Više od 17 posto zlostavljača imalo je braću koja su također zlostavljana. U srpnju 2007. je nadbiskupija u Los Angelesu pristala isplatiti 660 milijuna dolara naknade za 500 žrtava seksualnog zlostavljanja koja datiraju iz razdoblja nakon 1940., što je bila najveća isplata odštete te vrste u povijesti. U travnju 2008. papa Benedikt XVI. se susreo s žrtvama svećeničkog zlostavljanja tijekom svog posjeta SAD-u. Američka katolička crkva isplatila je dvije milijarde dolara odštete žrtvama svećeničke pedofilije od vremena prvog skandala koji je izbio 1992. U listopadu 2009. biskupija u Wilmingtonu, u Delawareu, proglasila je stečaj. Kasnije je pristala dati dokumente navodnim žrtvama kako bi se odgodio početak suđenja za 80 slučajeva zlostavljanja. Od 2002. Biskupija u Wilmingtonu je isplatila odštete u osam slučajeva, a svakoj od žrtava pripalo oko 780.000 dolara. Velika Britanija U srpnju 2000. je londonski kardinal Cormac Murphy-O'Connor priznao je da je pogrešno postupio na svojoj prethodnoj funkciji 80-ih godina kada je svećeniku-pedofilu dopustio da nastavi obavljati svećeničku dužnost. Svećenik je završio u zatvoru 1997. zbog zlostavljanja devetorice dječaka u 20-godišnjem razdoblju. Austrija U srpnju 2004. austrijski časopis Profil objavio je fotografije svećenika koji ljube i nedolično diraju sjemeništarce u rimokatoličkom sjemeništu u biskupiji u St. Poeltenu. U Austriji se tijekom ožujka pojavio veći broj optužbi za svećeničko zlostavljanje. Bivši učenici Opatije Kremsmuenster rekli su za novine da su trojica njihovih nastavnika - benediktinskih svećenika seksualno zlostavljali i tukli djecu tijekom 80-ih godina. Opat u salzburškom Samostanu sv. Petra Bruno Becker u ožujku je podnio ostavku nakon što je priznao da je seksualno zlostavljao dječaka pred 40 godina. Australija U srpnju 2008. se tijekom posjeta Australiji papa Benedikt XVI. ispričao za tamošnje svećeničko zlostavljanje. U to je vrijeme u toj zemlji bilo već doneseno 107 presuda katoličkim svećenicima-zlostavljačima. Meksiko U ožujku 2009. Papa je naredio istragu o Kristovim legionarima, svećeničkom redu čiji je osnivač bio seksualni zlostavljač. Tijekom 2006. Papa je rekao osnivaču reda ocu Marcialu Macielu da se povuče u "život molitve i kajanja". Maciel je umro 2008. Njegov je red priznao 2009. da je Maciel bio otac barem jednog djeteta koje mu je rodila ljubavnica. Kanada U listopadu 2009. biskup Raymond Lahey iz Antigonisha u regiji Nova Škotska optužen je za posjedovanje i uvoz dječje pornografije. Ranije te godine on je vodio dogovaranje odštete od 12 milijuna dolara za žrtve svećeničkog zlostavljanja u biskupiji u Antigonishu, u slučaju koji datira iz 1950. (Reuters/CNN/S.A.) Crkva radije štitila svoju moć i novac nego djecu Žrtva svećeničkog nasilja Colm O' Gorman izjavio je da "Papa nije priznao glavnu optužbu protiv Vatikana, da je namjerno prikrivao zločine kako bi zaštitio Katoličku crkvu, svoju moć i prije svega svoj novac, umjesto da štiti djecu". John Kelly, druga žrtva svećeničke pedofilije, bio je mnogo zadovoljniji Papinim pismom, nazvavši ga vrlo dirljivim pismom koje je davno trebalo biti napisano. Gledam na pastoralno pismo kao na prvi korak prema ozdravljenju za mnoge koji su izgubili vjeru, rekao je John Kelly uime organizacije Preživjele žrtve pedofilije. On je ipak naglasio da njegova organizacija traži hitan sastanak s irskim kardinalom Seanom Bradyjem, kako bi razgovarali o zahtjevima za pokretanjem sudskih progona protiv svećenika-zlostavljača. Papa prihvatio ostavku irskog biskupa Papa Benedikt XVI. prihvatio je prošle srijede ostavku irskog biskupa Johna Mageeja, koji je zataškavao pritužbe protiv svećenika zlostavljaća u svojoj biskupiji Cloyneu. Magee je prije dolaska u Irsku bio osobni tajnik čak trojice papa - Pavla VI., Ivana Pavla I. i na početku pontifikata Ivana Pavla II. Slučajevi svećenika Ljubičića i Čučeka Ni Hrvatska nije pošteđena svećeničke pedofilije. Svećenik i vjeroučitelj Drago Ljubičić, bivši župnik u Banjolu na otoku Rabu, služi trogodišnju zatvorsku kaznu u Lepoglavi. Ljubičić je prvi svećenik u Hrvatskoj koji je zbog pedofilije osuđen na zatvorsku kaznu i stvarno završio u zatvoru. Prvi svećenik u Hrvatskoj osuđen za pedofiliju bio je svećenik Ivan Čuček iz zagrebačkih Šestina. No on nikad nije služio zatvorsku kaznu već je tri godine nakon presude opet počeo služiti misu.

