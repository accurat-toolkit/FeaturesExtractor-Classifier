Veliki mistik, glazbeni umjetnik koji hoda u plićaku i stručnjak za evangelizaciju podmorja velečasni Zlatko Sudac izjavio je sljedeće: Molimo za iskrenost u hrvatskom društvu, za čisto i otvoreno srce, za poštenje. I nek se zauvijek iskorjeni iz našeg društva pravilo “tko je jamio, jamio”. Proklete bile takve parole! (izvor) Šteta samo što je spomenutu uzrečicu skovao Ljubo Ćesić Rojs, umirovljeni general i veliki vjernik koji je spomenutom izjavom savršeno opisao privatizacijsku pljačku za vrijeme vladavine voljenog mu faraona iz Velikog Trgovišća te poduzetnički duh bivšeg švercera i šofera autobusa koji je dogurao do saborskih klupa. Proklete bile parole velikog vjernika. Blažena zemlja u kojoj su bivši šverceri i drugi outlaws godinama dizali ruke u Saboru pri donošenju raznoraznih zakona. Vratimo se Sudcu, koji je dodao: Preko 90 posto stanovnika ove zemlje su deklarirani rimokatolici. Prema tome bi ovom državom morali teći med i mlijeko, ali nije tako. Znači, prisutnost rimokatoličkih vjernika je odlučujući čimbenik u blagostanju jedne zemlje. S druge strane, harvardski profesor ekonomije David Landes u svojoj knjizi The Wealth and Poverty of Nations (1988) tvrdi suprotno: što su vjerske institucije jače, to će napredak društva biti slabiji- pogotovo ako je riječ o Rimokatoličkoj crkvi. Kao primjer Landes navodi istjerivanje židovskih i muslimanskih znanstvenika iz katoličke Španjolske u 15. stoljeću, protivljenje katoličke Crkve povodom uvođenja prvih mehaničkih satova, a da ne govorimo Giordanu Brunu, Galileju i o znanosti općenito. Matematičar Piergiorgio Odifreddi smatra da Crkva dalje blokira razvoj znanosti i općeg napretka: stoljećima unazad na udaru su bili heliocentrizam i Prosvjetiteljstvo – danas su na redu biotehnologija i medicina. Obrazloženje je ostalo uvijek isto: Deus lo vult. No, ajde da vidimo pobliže koje su to zemlje u kojima teče med i mlijeko zbog velikog broja katolika. UN-ova lista najpoželjnijih država za život na sam vrh svrstava sve same turbokatoličke države kao što su Norveška, Australija, Island i Kanada. Slijedi Irska čiji su nestašni katolički svećenici godinama nesebično davali svoj doprinos društvenom boljitku u obliku seksualnih zlostavljanja maloljetnika. U njihovim ispovjedaonicama nisu tekli med i mlijeko, već nešto drugo što možete vidjeti u svakom filmu Rona Jeremya. Katolički narod rasturava i šamara medom i mlijekom i kada je u pitanju borba protiv korupcije. U izvještaju Transparency Internationala za 2009. godinu najbolje su se plasirale sljedeće katoličke zemlje: Novi Zeland, Danska, Singapur, Švedska, Švicarska, Finska, Nizozemska, Australija, Kanada i Norveška. Sloboda medija? Oh, i tu su jake katoličke države! Da vidimo ljestvicu organizacije Reporters Sans Frontiers za 2009.: Danska, Finska, Irska, Norveška, Švedska, Estonija, Nizozemska, Švicarska, Island. Zemlje s najboljim BDP-om u 2008? Luksemburg, Irska, Nizozemska, Austrija, Švedska, Danska, Velika Britanija, Finska, Njemačka, Belgija. Zdravstvo? Med, mlijeko i lijekovi za sve! Izvještaj Europske komisije navodi da je zdravstvo najučinkovitije u Nizozemskoj, Danskoj, Islandu, Austriji, Švicarskoj i Njemačkoj. Iz priloženog je više nego očito da su najrazvijenije zemlje u Europi protestantske zemlje. Izuzetak čini Irska, no popularnost tamošnje RKC pada iz dana u dan zbog pedofilskih afera i dugogodišnjih zataškivanja seksualnih zlostavljanja maloljetnika. Nego, jeste li uočili da se Poljska nigdje ne spominje u gore navedenim ljestvicama? Zaista čudno – ipak nešto manje od 90% poljskog stanovništva čine upravo katolici. E sada, zaključite sami koliko prisutnost katolika doprinosi boljitku društva i države. Zaključite sami ako su količine meda i mlijeka proporcionalne s količinom utrošene svete vode. Hvaljen Isus.

