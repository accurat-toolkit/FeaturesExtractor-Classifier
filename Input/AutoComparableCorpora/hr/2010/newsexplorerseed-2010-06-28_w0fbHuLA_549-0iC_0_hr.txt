LONDON - Kao student na Oxfordu Rory Stewart jedno je ljeto podučavao prinčeve Williama i Harryja. Sa 20 i nešto bio je britanski diplomat u Crnoj Gori, sa 30 i nešto upravitelj iračke pokrajine Majsan. Lani je postao profesor prava na Harvardu, družio se s Hillary Clinton i Michaelom Bloombergom, savjetovao Baracka Obamu i Gordona Browna. VEZANE VIJESTI Vijesti Konzultacije s Cameronom A onda se taj 37-godišnjak odrekao svega kako bi postao torijevski zastupnik u britanskom parlamentu, personifikacija Cameronove revolucije u konzervativnoj stranci - moderan, mlad čovjek koji je vidio svijeta. Pritom je postao jedan od najosebujnijih članova parlamenta, do te mjere da je prava na njegovu životnu priču otkupio Brad Pitt, a u hollywoodskom bi ga filmu trebao glumiti Orlando Bloom. Stewart, koji je rođen u Hong Kongu, a odrastao u Maleziji i na sjeveru Škotske, dosad je bio najpoznatiji po svojoj avanturi života - od 2000. do 2002. propješačio je 9000 kilometara preko Pakistana, Irana, Afganistana, Indije i Nepala, spavao po selima, kod dobrih ljudi koji su ga bili spremni primiti, i potom o tome napisao knjigu - bestseler The Places in Between, koji su recenzenti New York Timesa proglasili remek-djelom. Politika Zapada prema Afganistanu Stewartu je nakon ovakvog iskustva, očekivano, glavni predmet interesa. Tjedan dana nakon pobjede na izborima pozvan je u Chequers, službeni ljetnikovac britanskog premijera, na sastanak o budućnosti Afganistana. Jer Stewart nije samo avanturist. Obrazovan u prestižnom internatu Eton - za što kaže da je bila “golema nepravedna prednost u životu” - i potom na Oxfordu, bio je i vojnik u škotskoj Crnoj straži, pa diplomat u Indoneziji i u Crnoj Gori. Nakon avanture po Afganistanu osnovao je humanitarnu udrugu koja se bavi obnovom starog centra Kabula, a nakon godinu dana upravljanja iračkom pokrajinom napisao je još jedan bestseler - The Prince of the Marshes. Govori 11 jezika, uključujući “srpsko-hrvatski”, za koji kaže da mu je malo zahrđao. Na isti način na koji je prohodao Bliski istok prije izbora tijekom šest je tjedana, s ruksakom na leđima, prohodao i Cumbriju, izbornu jedinicu u kojoj se kandidirao, i svake noći spavao kod novih domaćina u novom selu. - Uistinu sam sretan samo kada hodam. Možda bih kao adresu trebao navoditi ‘živica’ - rekao je novinaru Guardiana koji je dio puta prošao s njim. Rekao mu je da ga u domaćoj politici zanimaju kvote za mlijeko i uvođenje broadband interneta na britansko selo. - Vjerujem da treba zaštititi poljoprivredu, ne zbog toga što je to sve što postoji u mojoj izbornoj jedinici. Westminster je bio oštar prema poljoprivrednicima. Ruralna područja teško su zapostavljena i ja želim osigurati da se u ovoj izbornoj jedinici održi sve, od poštanskog ureda do autobusnih postaja - rekao je.

