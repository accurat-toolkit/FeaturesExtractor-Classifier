Zbog snažnog rasta kreditiranja i skoka inflacije na najvišu razinu u dvije godine, u Kini se očekuje povećanje ključnih kamatnih stopa kako bi se zauzdao rast cijena. Zbog toga su jučer cijene dionica u Šangaju potonule 5,1 posto, što je njihov najveći dnevni pad u više od godinu dana. Mogućnost zaoštravanja kineske monetarne politike izazvala je strahovanje ulagača od pada potražnje u Kini, najvećem svjetskom uvozniku sirovina, pa je jučer terminska cijena nafte pala za 3,3, a zlata i bakra za gotovo 3 posto. Dionice u energetskom i rudarskom sektoru bile su stoga najveće gubitnice. S&P indeks rudarskog sektora potonuo je 2,2, a energetskog 1,4 posto. Pritom je cijena dionice najvećeg američkog proizvođača aluminija Alcoe pala 2,3 posto, dok je dionica naftnog diva ExxonMobila pojeftinila 1,2 posto. Pod pritiskom se našao i industrijski sektor. Cijena Caterpillara pala je 1,7 posto, dok je dionica Boeinga pojeftinila 3,5 posto. Među gubitnicima bili su jučer i financijski te tehnološki sektor. U cijelom prošlom tjednu cijene dionica u financijskom sektoru pale su 4, a u informacijsko-tehnološkom 3,2 posto. Na pritisak prodaje u gotovo svim sektorima ukazuje i to što je jučer na NYSE odnos između dionica koje su izgubile i onih koje su dobile na vrijednosti iznosio gotovo 5 naprema 1. Ulagače zabrinjavaju i financijski problemi Irske, premda su dužnosnici Europske Unije obećali pomoć toj članici eurozone, ako bude potrebno. Zabrinutost u vezi situacije u Kini i Irskoj natjerala je ulagače na osiguranje portfelja na opcijskom tržištu. Stoga je VIX indeks Čikaške burze opcija jučer skočio 10,6 posto, na 20,6 bodova, najvišu razinu od kraja listopada. "Ovakav snažan rast VIX indeksa pokazuje da ulagači traže zaštitu svojih portfelja na opcijskom tržištu", kaže Joe Kinahan, strateg u tvrtki TD Ameritrade. Dow Jones indeks oslabio je jučer 90 bodova, ili 0,80 posto, na 11.192 boda, dok je S&P pao 1,18 posto, na 1.199 bodova, a Nasdaq indeks 1,46 posto, na 2.518 bodova. (Hina/pd)

