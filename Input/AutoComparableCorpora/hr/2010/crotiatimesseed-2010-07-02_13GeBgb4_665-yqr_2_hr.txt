Splitske gimnazije podigle su pragove za upis od najmanje 52 do 59 bodova, a zapljuskuju ih lumeni sa 60 bodova koji nemaju šansu za upis u željenoj školi zbog ograničenih upisnih kvota pišu diana barbarić, jure jerić, milena budimir snimili nikša stipaničev i nikola vilić /cropix Je li moguće da su naši osmaši zaista toliko pametni ili su puste petice u njihovim svjedodžbama ipak malo nategnute? Prije će biti da je točno ovo drugo, slažu se redom brojni prosvjetari nakon što ovog vrućeg ljetnog upisnog roka u srednje škole stiže velik broj učenika s maksimalnih 60 bodova. O kolikoj je “epidemiji” odlikaša riječ, dovoljno govori podatak da u gradu Splitu ima 2103 osmaša i da im je malo 890 mjesta u splitskim gimnazijama, koje upisuju isključivo odlikaše, a neke od njih samo one sa svim peticama! Prevedeno, svaki je drugi osmaš prošao s odličnim ili barem ima petice iz važnih predmeta. Ne tako davno, u istim tim osmoljetkama tek je svaki peti đak prolazio s odličnim, no sve se stubokom promijenilo, pa ne čudi bijes brojnih učenika i njihovih roditelja koji kažu da sada žale što i sami nisu “žicali” ocjene, kad se zbog jedne ili dvije četvorke ne mogu upisati u željenu gimnaziju. Opsežnom anketom ravnatelja splitskih gimnazija, nešto prije službenog kraja prvog upisnog kruga utvrdili smo da je u šest splitskih javnih gimnazija bodovni prag za upis najmanje 52, koliko se traži u 2. gimnaziji, pa do frapantnih 59 bodova, koliki je donji limit u prestižnoj 3. Prirodoslovno-matematičkoj gimnaziji, ali i u Prvoj gimnaziji. − Tražit ćemo od Ministarstva obrazovanja da nam odobri povećavanje razrednih odjeljenja s 28 na 30 učenika kako bismo mogli upisati sve đake s 59 bodova − kaže nam Mirjana Matijević, ravnateljica 3. gimnazije, u kojoj bi se tako broj genijalaca mogao povećati s planiranih 168 na 180. Stanje će se brzo izbistriti I sama priznaje da je iznenađena velikim brojem učenika s maksimalnim brojem bodova koji su pohrlili u gimnazije, ali i u bolje strukovne škole, poput Zdravstvene i Elektrotehničke. − Već u prvom polugodištu vidjet ćemo tko su pravi odlikaši. Čini mi se da bi neki oblik vanjskog vrednovanja u osnovnim školama, poput nacionalnih ispita u osmom razredu, mogao objektivno izbistriti stvarne odlikaše − drži Matijević. Na vrata njezine škole nisu ni dolazili oni koji su imali dvije četvorke, nije bilo šanse za njih... Slično je bilo i drugdje. − U ponedjeljak do 10 sati popunili smo sva mjesta za jezični program, a konačna je granica 59 bodova. Već tada smo upućivali učenike da odu negdje drugdje kako ne bi izgubili priliku prijaviti se na prvi rok − rekao nam je Marijan Puljiz, ravnatelj Prve gimnazije. − Dite mi je odlikaš od prvog do osmog i nema dovoljan broj bodova za upis u gimnaziju. Je li to normalno? − pita se pred vratima V. gimnazije Vladimira Nazora Neda Matijaš, majka osmaša. Normalno? Prag za upis u “Nazora” je 57 bodova, svi oni koji su imali četvorku više – nemaju što čekati, upisati se sigurno neće. Situacija u susjednoj IV. gimnaziji Marka Marulića još je drastičnija, tamo je prag za upis 58 bodova... − Reći ću vam kako smo u četiri razredna odjeljenja, sa po 28 učenika, upisali sve redom sa 60 i više bodova! U dva preostala može se upisati onaj koji ima 59 ili 58 bodova, a to je jedna ili dvije četvorke, objašnjava nam ravnatelj Bogoslav Bilić. Odakle takva navala odlikaša, pitamo, kao da se “peje” u osnovnoj dijele šakom i kapom? Nerealna slika − Želim vjerovati kako će se stvari dovesti s vremenom u red − pomirljivo će ravnatelj, upućujući na potrebu uvođenja male mature, ispita koji bi na kraju osnovnoškolskog obrazovanja dao jasne naznake koliko je stvarno znanje budućih srednjoškolaca. S njim se slaže i psiholog Nikola Udovičić. − Slika nije realna! Sve je pomaknuto prema gore, boduje se i vladanje, a je li to najbolje rješenje, ne znam − veli psiholog. Josipa Babić došla je na upis u Drugu gimnaziju u pratnji oca Željka, a prethodno je bila u Prvoj gimnaziji, ali tamo ju je jedan bod dijelio od upisne granice. Kako kaže njezin otac, ovako je slučaj donio odluku umjesto nje. − Svakodnevno je mijenjala mišljenje, Prva ili Druga, prijateljice su se međusobno dogovarale, tako da je na kraju ispalo najbolje moguće – kaže Željko. − I prijateljice iz osnovne idu u Drugu, tako da već imam ekipu, a škola nije ni počela – kaže Josipa, koja ne mora strahovati jer je u toj gimnaziji donja granica bila 52 boda. Dok roditelji i djeca predaju dokumente, profesorica engleskog i njemačkog u V. gimnaziji Antonija Benzon-Šarić veli nam da tijekom prvog polugodišta ona zna tko joj je sjeo u klupu i koliko su njihove petice “čvrste”. − Iz godine u godinu imamo sve više odlikaša, a je li to realno, nisam baš sigurna − kaže profesorica. − Škole imaju različite kriterije, pa se, nažalost, ne upišu ona djeca koja imaju veći potencijal − dodaje njezina kolegica Irina Padovan. Velika gužva pri upisu raduje ravnateljicu “Nazora” Pericu Barić. − Samo 25 posto upisanih ostanu odlikaši do mature. To je realnost − tvrdi Barić. ŠIBENIK Jedan punat ga srušio U prve razrede četiri usmjerenja šibenske Gimnazije Antun Vrančić − u opću, prirodoslovno-matematičku, jezičnu i klasičnu gimnaziju − bit će upisano 168, a s ponavljačima do 170 učenika. Bodovni je prag 50 bodova, međutim... − Reći ću vam na primjeru opće gimnazije: bilo je prijavljeno oko 70 djece, u ovom trenutku primljeno je 58 i svih 58 imaju od 60 bodova prema “gore“, dakle, upisani su učenici s najmanje 60 bodova! Dođe li neko dijete sa 61 bodom − a još ima vremena za to − otpast će netko sa 60 bodova i radi se nova selekcija − govori ravnateljica Gimnazije Antun Vrančić u Šibeniku Ivanica Belamarić. U šibenskoj se Gimnaziji očito prag popeo daleko iznad zadanoga. Ta škola je jedina čista gimnazija na području Šibensko-kninske županije i u državnim razmjerima − osobito poslije rezultata upisa na fakultete − uživa visoki “rejting“. Oni koji se upišu u šibensku Gimnaziju upis temelje samo na jednom: na znanju, odnosno ocjenama, te uspjesima na natjecanjima iz znanja ili u sportu. Potvrde u toj školi naprosto ne prolaze, i bez obzira na to što svatko ima pravo žaliti se Ministarstvu, to se do sada nije događalo. I roditelji na posljetku shvate da je najispravnija odluka da dijete Gimnaziju Antuna Vrančića upiše na temelju ocjena iz znanja, odnosno − na temelju znanja. JORDANKA Grubač DUBROVNIK Bojim se da ću izvisiti Iako su u utorak još trajali upisi u srednje škole, u dubrovačkoj Gimnaziji već je bilo jasno da za veliki broj prijavljenih odlikaša ove godine neće biti mjesta u njoj. Zbog inflacije “superodlikaša”, mnogi učenici koji su prešli bodovni prag te škole od 56, odnosno 57 bodova, ovisno o usmjerenju, u utorak su iščekivali hoće li sjesti u gimnazijske klupe. − Upisni je prag 56 bodova, a ja ih imam 59, ali malo sam nemiran jer nisam siguran hoću li se upisati u Gimnaziju − kaže Marin Jelić, koji je s odličnim uspjehom nedavno “izišao” iz Osnovne škole “Lapad”. − Nisam razmišljao o nekoj drugoj školi osim ove ili Klasične gimnazije, gdje je, kako čujem, slično, ali najprije ću pričekati rezultate i neću povlačiti dokumente − dodaje Marin. Do utorka u podne u dubrovačku je Gimnaziju već bilo pristiglo oko dvjesto prijava, redom odlikaša, od kojih će mjesta biti za samo njih 120. − Dosad smo zaprimili 52 prijave za jezično i 41 za matematičko usmjerenje, gdje ih se prima po 28 učenika, te 101 za opću gimnaziju, gdje su predviđena 84 mjesta − kaže pedagoginja dubrovačke Gimnazije Jagoda Đurović, te napominje da se ove godine u toj školi neće otvoriti sportsko usmjerenje. Anet Franić ZADAR Preslab i sa 56 bodova Majka 14-godišnjeg Hrvoja iz Zemunika, Vesna, u utorak oko 13 sati došla je podignuti njegove papire iz zadarske gimnazije Jurja Barakovića. Njezin sin, učenik koji je oba razreda završio s odličnim uspjehom, ne može se upisati u ovu gimnaziju iako ima 56 bodova, deset više nego je Ministarstvo propisalo kao prag za upis u gimnazije. Unatoč velikoj želji da školovanje nastavi u “Barakoviću”, zbog hiperinflacije odlikaša s prosjekom od 5,0. Hrvoje nema nikakve šanse upasti pa će svoje mjesto potražiti u gimnaziji “Vladimira Nazora” gdje je prag za upis 55 bodova. Njegova majka Vesna smatra kako to nije pravedno, niti realno. U gimnaziji “Jurja Barakovića” već prvi dan upisa popunjeno je svih 112 mjesta u općem i prirodoslovno-matematičkom odjeljenju. Srednji broj bodova upisanih učenika iznosi točno 60, dakle sve petice! Najpopularnije su gimnazije “Jurja Barakovića”, “Vladimira Nazora” i “Franje Petića”, a potom slijedi Medicinska škola koja je sva tri razreda uspjela popuniti prvi dan upisa. Od strukovnih ovogodišnji hit među učenicima je zanimanje plinoinstalater za kojim će na tržištu rada uskoro vladati veliki interes zbog dolaska plinofikacije Dalmacije. ANA VUČETIĆ ŠKRBIĆ Medicinare je zaboljela glava od muke Oni odlikaši koji nisu uspjeli osigurati mjesto u nekoj od gimnazija tražili su školsku klupu ponajviše u Zdravstvenoj školi u Splitu, gdje je za petogodišnji program medicinskih sestara, odnosno tehničara opće zdravstvene njege, na raspoloživa 84 mjesta bilo prijavljeno čak 185 kandidata, dok je najniži bodovni prag za zanimanje farmaceutskog tehničara, gdje primaju 48 đaka, bilo visokih 57 bodova! − Najveća navala koju smo zabilježili u radu škole bila nam je upravo ove godine − rekla nam je ravnateljica Zdravstvene škole Mirjana Kurtović. Lerinc: Kriva je Ljilja Vokić Mihajlo Lerinc, profesor matematike u Srednjoj školi “Braća Radić” iz Kaštela i županijski sindikalni povjerenik zaposlenih u srednjim školama, ide i korak dalje te za nerealno velik broj odlikaša krivi važeći Pravilnik o ocjenjivanju koji je 1995. uvela tadašnja ministrica prosvjete Ljilja Vokić. − Taj je Pravilnik propisao da se ne smiju upisati ocjene đacima ako ih više od pola dobije jedinicu. Nadalje, sve promjene koje su se u međuvremenu u Pravilnik uvodile išle su nagore: djeci se gledalo kroz prste, roditelji su se razbahatili, a učitelje se podcijenilo. Autoritet nastavnika je uništen... Moja je četvorka jača od tvoje petice − Iz iskustva znam da roditelji osnovnoškolaca, znajući za bodovanje prilikom upisa u srednju školu, vrše pritisak na nastavnike. Mi smo svjesni toga da je nečija četvorka puno “jača” od nečije petice − kazuje nam profesorica Irma Soldo, koja u V. gimnaziji podučava engleski i njemački jezik. Kolegica joj Paula Anterić drži kako bi eventualno uvođenje male mature razriješilo cijeli gordijski čvor, ali i skinulo velik teret s leđa osnovnoškolskih nastavnika, jer bi se, tvrdi, vidjelo pravo stanje. Pune i skupe privatne gimnazije Unatoč nimalo jeftinim školarinama od otprilike 3000 eura, u pet splitskih privatnih gimnazija “Kraljica Jelena”, “Pitagora”, “Ars Animae”, “Leonardo da Vinci” i “Dominis” bilo je dosta zainteresiranih. Sve škole zajedno primaju 50-ak učenika. Potencijalni gimnazijalci moraju imati više od 46 bodova, što je zakonski minimum za gimnazije, a razgovor s cijelom obitelji sastavni je dio prijave. U “Pitagori” se hvale da nisu primili sve zainteresirane kandidate, nego samo 18 njih koji su prošli dodatne provjere iz hrvatskog i engleskog, te testove inteligencije i osobnosti. Vanina mama: Drugima sam dijelila petice šakom i kapom Vani Živković za upis u splitsku Opću gimnaziju nije bilo dovoljno ni 56 bodova. − Nikad nisan žicala ocjenu, i evo me, di san sad? Iman završenu i glazbenu školu, uzorno vladanje, ali i četiri četvorke − jada nam se Vana. Njezina mama Lidija radi u prosvjeti, dijelila je, kaže, petice i šakom i kapom, ali za svoje dijete nije željela moliti. − Vidim se kao profesora matematike i fizike, i zbog toga sna moram upisati gimnaziju − kazuje nam Antonela Matijaš, koja veli da su iz njezine OŠ Manuš četvorke jače i bolje od pola petica koje su stigle na upis... Brojke 2103 - osmaša u Splitu 890 - mjesta u gimnazijama

