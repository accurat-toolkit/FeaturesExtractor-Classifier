Za poticanje konkurentnosti u poljoprivredi umjesto planiranih 3,2 milijarde u ovoj godini, za seljake se može izdvojiti samo 2,19 milijardi kuna. Stoga je najpoštenije da se poljoprivredne potpore linearno srežu, odnosno da svi dobiju 60 posto dosadašnjeg iznosa, kazao je ministar Petar Čobanković na sastanku s čelnicima krovnih poljoprivrednih udruga i Hrvatske poljoprivredne komore. No, uzevši u obzir tešku situaciju u mljekarstvu i izuzetno nisku otkupnu cijenu i na europskim burzama, prijedlog je da se mljekarima davanja za mlijeko plate u sto postotnom iznosu. „Surova realnost je takva. To su naše mogućnosti, to je ono što je Državnim proračunom predviđeno.“, priznao je Čobanković. Bildunterschrift: Großansicht des Bildes mit der Bildunterschrift: Manja potpora poljoprivrednicima - Petar Čobanković Usprkos činjenici da bi mljekarima ostali isti poticaji, upravo oni za ponedjeljak, 1. ožujka, najavljuju novi traktorski prosvjed u Zagrebu. Proizvođači mlijeka traže, izjavio je predsjednik saveza njihovih udruga Igor Rešetar, da ukupna cijena mlijeka s premijama bude 3,91 kunu po litri, što ju je potkraj 2009. izračunala radna skupina stručnjaka, a sukladno cijeni koštanja i troškova. Mljekari kreću, a ratari? Mljekari će, kakao je kazao Rešetar, u ponedjeljak, u osam ujutro iz svih dijelova Hrvatske krenuti traktorima put Zagreba. I pred Ministarstvom poljoprivrede pokušati ishoditi željenu otkupnu cijenu po litri mlijeka. Predsjednik Laslo Varga iz Zajednice udruga seljaka Slavonije i Baranje kazao je kako će ratari o svojim akcijama najvjerojatnije odlučiti u subotu. „Hoćemo li u prosvjede ili ćemo ipak pokušati naći dogovor s Vladom“, izjavio je Varga. I predsjednik Hrvatske poljoprivredne komore Darko Grivičić smatra kako će najava smanjenja poticaja baciti selo na koljena. Pojedini ratari tvrde kako se takvo nešto moglo i očekivati, a ministar uzvraća da ne može dati ono čega nema. Bildunterschrift: Großansicht des Bildes mit der Bildunterschrift: Selo na koljenima? Rokovi isplate U ožujku i travnju trebali bi biti isplaćeni poticaji za proljetnu sjetvu i sva prava po osnovi biljne proizvodnje, zatim poticaji za mlijeko, a u svibnju bi trebala krenuti isplata za stočarsku proizvodnju. Do kraja ovoga tjedna trebalo bi biti isplaćeno oko 150 milijuna kuna za investicijske potpore kapitalnim ulaganjima, odnosno svi zaostaci iz 2008. te dobar dio zahtjeva iz siječnja 2009., kazao je Čobanković. Ministar se opravdava i tvrdnjom kako su potpore davanja da bi se povećala konkurentnost poljoprivrede, a ne dužničko-vjerovnički odnos, odnosno pravo što se steklo na osnovu prodaje roba, izvršenih radova i sličnoga. Seljaci za hektar zasijane pšenice primaju 900 kuna poticaja, što je, za primjerice 200 hektara, 180 tisuća kuna. Autorica: Gordana Simonović Odg. ur.: Z. Arbutina

