Predsjednik Barack Obama znao za navodnu špijunsku mrežu prije nego je ugostio ruskog predsjednika Dmitrija Medvjedeva prošli tjedan, međutim, američki predsjednik nije pokretao to pitanje tijekom razgovora Rusko Ministarstvo vanjskih poslova priopćilo je kako ne očekuje da će uhićenje 11 osoba u navodnoj ruskoj špijunskoj mreži imati negativni utjecaj na poboljšane rusko-američke odnose. Glasnogovornik Ministarstva je rekao da je Moskva registrirala jučerašnju izjavu glasnogovornika Bijele kuće Roberta Gibbsa koji je također rekao da spomenuta uhićenja neće utjecati "na novi početak" u odnosima dviju zemalja. Gibbs je jučer izjavio da je predsjednik Barack Obama znao za navodnu špijunsku mrežu prije nego je ugostio ruskog predsjednika Dmitrija Medvjedeva prošli tjedan. Međutim, dodao je da američki predsjednik nije pokretao to pitanje tijekom razgovora. Navodni agenti su optuženi da su prikupljali informacije za rusku obavještajnu službu o američkom nuklearnom naoružanju, vanjskoj politici, i političkim zbivanjima u zemlji dok su nezamjetno i mirno živjeli i radili u Sjedinjenim Državama. Američko ministarstvo pravosuđa i FBI – koji je godinama pratio ruske špijune – tvrde da su oni radili za rusku obavještajnu službu SVR. Riječ je o ljudima koji su dobili zadatak da se u potpunosti 'amerikaniziraju' te razviju veze s 'političkim krugovima u Sjedinjenim Državama'. Marshall Goldman, stručnjak za Rusiju koji predaje na sveučilištu Harvard, objašnjava što to točno znači. Marshall Goldman: To znači da su oni bili zaista integrirani u naše društvo, živjeli su kao i ostali obični građani – imali su posao, išli na fakultet, i nisu se ničim previše razlikovali od svojih susjeda. Cilj ove grupe bio je uspostaviti veze s ljudima koji rade u američkoj politici te potom slati obavještajna izvješća u Moskvu. Zanimale su ih informacije o vojsci, američkoj vanjskoj politici te problematici koja se ticala Kongresa Sjedinjenih Država. Mnogi američki analitičari, međutim, sumnjaju da je ova skupina bila uspješna. Jedan od njih je Charles Pinck koji radi za privatnu firmu Georgetown Group, koja se bavi sigurnosnom problematikom. Charles Pinck: Rusi su očito potrošili dosta vremena i novca da istreniraju te ljude, pošalju ih ovdje te su im na razne načine pomagali... S druge strane, istraga pokazuje da ti ljudi nisu baš postigli jako mnogo. Optužnica ih – konačno – niti ne optužuje za špijunažu. Optužnica ih tereti da se nisu kod američkih vlasti prijavili kao 'predstavnici strane vlade' te za pranje novca. Prema tome, uhićeni ili nisu bili sposobni da obave posao za koji su bili poslani u Ameriku, ili pak FBI nije bio u mogućnosti da ih uhvati u konkretnom djelu špijunaže – što u pravilu nije lako. Steven Pifer iz Instituta Brookings u Washington također misli da ova grupa nije bila posebno efikasna. Steven Pifer: Niti jedan od uhićenih nije uspio dobiti posao u nekoj saveznoj ustanovi. Nema dokaza da je bilo koji od njih bio u kontaktu s povjerljivim informacijama. Kako se čini, zbog toga ih je Ministarstvo pravosuđa i optužilo za manje ozbiljno kazneno djelo od špijunaže. Nekoliko ruskih državnih dužnosnika ukazalo je na 'tajming' ovih uhićenja – samo tjedan dana nakon što su predsjednici Obama i Medvjedev u Washingtonu pozdravili izrazito poboljšanje u odnosima dviju zemalja. Steven Pifer uvjeren je da ovaj incident neće pokvariti odnose. Steven Pifer Steven Pifer: Mislim da će to biti razmjerno nevažna epizoda. Ruska je diplomacija izrazila nezadovoljstvo zbog toga što su uhićenja obavljena baš u ovom trenutku. Međutim, kada je u pitanju ovakva djelatnost niti jedan trenutak nije baš najbolji. Čini mi se da su američko-ruski odnosi u prošloj godini i pol dosta napredovali i zbog toga ovaj incident neće biti neka velika prijetnja vezama dvije zemlje. Neke je ovaj incident podsjetio na hladni rat, no Charles Pinck iz tvrtke Georgetown Group se ne slaže. Charles Pinck: Prema medijima, špijunaža je počela s hladnim ratom i s njegovim je krajem trebala završiti. Međutim, to nije slučaj – špijunaža je mnogo starija djelatnost od hladnog rata, uvijek je postojala. Nazivaju je 'po starosti, drugom profesijom na svijetu'. Prema tome, ako je špijunaža druga profesija, onda je hvatanje špijuna – treća. Špijunaža uvijek postoji. I tako će biti i u budućnosti, kaže ovaj američki analitičar. 'Moramo nastaviti hvatati ruske špijune, i nadati se da oni neće uhvatiti naše' – kaže Charles Pinck.

