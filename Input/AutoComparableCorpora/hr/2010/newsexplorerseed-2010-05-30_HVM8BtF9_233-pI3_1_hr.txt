Upravo u cilju usaglašavanja aktivnosti u procesima rješavanja problema sa kojim se suočava islamski svijet, u Do Šanbeu, prijestonici Tadžikistana, od 18. do 20. maja su se, po 37. put, okupili ministri vanjskih poslova zemalja članica OIC-a. Grad Do Šanbe je od strane Organizacije za nauku, edukaciju i kulturu Organizacije islamske konferencije (ISESCO) proglašen kulturnom prijestonicom islamskog svijeta za 2010. godinu. Spomenuto ministarsko zasjedanje OIC-a u prijestonici Tadžikistana je prvo zasjedanje te vrste u regiji Centralne Azije i dobar je pokazatelj širenja i unapređenja odnosa OIC-a sa zemljama te regije. Tadžikistan je u članstvo OIC-a stupio 1992. godine. Među najredovnija pitanja na zasjedanjima OIC-a spada pitanje palestinskog problema. Ustvari, OIC je formiran kao rezultat inicijative pokrenute nakon što je jedan cionistički fanatik zapalio džamiju Al Aqsu 1969. godine. Lider Islamske revolucije, ajetollah al uzma Sejjid Ali Hamenei, tokom nedavnog susreta sa predsjednikom Senegala i aktualnim predsjedavajućim OIC-a, Abdullahom Vadom, podsjetio na razlog zbog kojeg je ormiran OIC i pozvao na usmjeravanje veće pažnje veoma važnom palestinskom pitanju. Ajetollah Hamenei je tom prilikom istakao: „Sve islamske zemlje moraju osjetiti da je Palestina i njihovo pitanje.“ U završnoj deklaraciji ministarskog zasjedanja u Do Šanbeu je, također, naglašeno da palestinsko pitanje mora biti centralno pitanje u svim pitanjima i aktivnostima islamskog svijeta. Učesnici samita u Tadžikistanu su zatražili da cionistički režim poštuje usvojene rezolucije Organizacije ujedinjenih nacija o povlačenju sa okupiranih arapskih područja. Ocijenili su i da je cionistički režim legalno, moralno i politički odgovoran za zločine počinjene u ratnom pohodu na pojas Gazze. Tako je u završnoj deklaraciji ministarskog samita usvojena tačka kojom se traži hitno i neodložno sudsko procesuiranje i gonjenje zvaničnika cionističkog režima odgovornih za počinjene zločine, a u skladu sa izvještajem sudca Ričarda Goldstona. U tom izvještaju je, na temelju brojnih dokaza, pokazatelja i svjedočenja, nedvosmisleno utvrđeno da je u brutalnom vojnom napadu na Pojas Gazze počinjen ratni zločin. Nažalost, nakon usvajanja ovog izvještaja u Vijeću za ljudska prava UN-a i Generalnoj skupštini UN-a, Vijeće sigurnosti pod uticajem Amerike i ostalih zapadnih vlada, pitanje sudskog gonjenja krivaca za počinjene ratne zločine nije stavilo na dnevni red. Na ministarskom samitu OIC-a u Tadžikistanu analizirani su i odnosi određenih članica sa cionističkim režimom. Nažalost, pojedine članice OIC-a, uprkos zločinima koje cionistički režim čini nad palestinskim stanovništvom i uprkos neprijateljstvu koje taj režim ispoljava prema islamskom svijetu, pregovaraju sa predstavnicima Tel Aviva pa čak uspostavljaju i odnose sa tim okupatorskim režimom. O tome da uspostava takvih odnosa omogućava cionističkom režimu da izađe iz izolacije i da takav razvoj situacije ide na štetu palestinskom narodu, suvišno je i raspravljati. U završnoj deklaraciji je od članica koje imaju odnose ili pregovaraju sa cionističkim režimom da te odnose prekinu i da bilo kakve pregovore uvjetuju poštivanjem rezolucija UN-a o Palestini. U Do Šanbeu je podržano i pomirenje među palestinskim grupama u cilju služenja uzvišenim interesima palestinskog naroda. Obraćanja učesnika i završna deklaracija samita u Do Šanbeu ja najbolji način odražavaju zabrinutost članica OIC-a zbog ilegalnih akata cionističkog režima u Bejt al Mukaddesu i džamiji Al Aqsi. Ministar vanjskih poslova Islamske Republike Iran, Manučehr Mottaki, u svom obraćanju je istakao: „Nedavna iskopavanja koja cionistički režim provodi u blizini džamije al Aqse nova su faza dugoročnog plana usmjerenog ka uništavanju kulturne i islamske baštine Palestine, a sa ciljem promjene historije i suštine časnog Kudsa.“ U završnoj deklaraciji su najoštrije osuđeni akti cionističkog režima usmjereni prema dominiranju nad historijskom baštinom palestinskog naroda i izgradnji cionističkih naselja i secesionističkog zida na palestinskim teritorijama. No, uprkos činjenici da je palestinsko pitanje razmatrano na raznim zasjedanjima Organizacije islamske konferencije, još uvijek nije učinjeno praktično ništa na rješavanju ovog velikog problema sa kojim se suočava cjelokupan islamski svijet. Predsjednik Tadžikistana, Imam Ali Rahman, u pozdravnom obraćanju učesnicima ministarskog samita je ukazao na navedenu činjenicu te, između ostalog, istakao: „Dugoročni problemi palestinskog naroda su razmatrani na nivou raznih grupa i sjednica, ali uloga Organizacije islamske konferencije u rješavanju ovog pitanja od životnog značaja za islamski svijet, izuzev održavanja raznih sjednica i konferencija, ipak se ne doima ni odlučnom ni dovoljnom.“ Ministri su na zasjedanju u tadžikistanskoj prijestonici razmatrali još jedno regionalno pitanje u islamskom svijetu, a riječ je o Avganistanu. Predsjednik Rahman je u pozdravnom govoru istakao da avganistansko pitanje ne može biti riješeno vojnim putem, nego kroz zalaganja regionalnih zemalja među kojim je i Tadžikistan. I šef iranske diplomatije, Manučehr Mottaki, ukazao je na pogrešnu politiku koju vode određene zemlje prema Avganistanu, a koja ometa regionalne inicijative usmjerene ka rješavanju krize u toj zemlji. Ministar Mottaki je ovom izjavom obuhvatio zapadne zemlje na čelu sa Amerikom koje već devet godina ne uspjevaju riješiti krizu u Avganistanu. Naprotiv, ta kriza se svakim danom doima sve dublja i kompliciranija. Sa druge strane, Iran se neumorno zalaže u cilju održavanja posebnog zasjedanja ministara vanjskih poslova regionalnih zemalja na kojem bi zajedničkim snagama tražili najadekvatnije rješenje ovog problema i načine za pružanje pomoći Avganistanu. Na ministarskom samitu u Do Šanbeu je razmatrana i postojeća situaciju u Iraku i Somaliji, a učesnici samita su istakli da je neophodno u tim zemljama što prije uspostaviti mir i sigurnost. Islamofobija i blasfemično vrijeđanje islamskih svetosti na Zapadu spada u red pitanja kojim islamski svijet posvećuje posebnu pažnju, jer takav odnos zapadnih vlada i medija vrijeđa osjećanja preko 1,5 milijardi muslimana širom svijeta, a manjinske muslimanske zajednice u Evropi i Americi suočava sa brojnim, nimalo bezazlenim, problemima. Predsjednik Tadžikistana je u svom obraćanju osudio zloupotrebu čistog imena islama i iskrivljavanje uzvišenih vrijednosti ove časne vjere od strane zapadnih propagandnih aparata čija nastojanja da islam izjednače s terorizmom je ocijenio krajnje neodgovornim i demagoškim: „Zabrinjavajući proces izazivanja konfrontacije između religija i civilizacija prijeti da izazovi nestabilnost i neizvjesnost ne samo u određenim regionima poput Centralne Azije i Bliskog istoka, nego u cijelom svijetu.“ Ljudska prava su važan instrument u rukama zapadnih zemalja kojim vrše pritisak na druge zemlje u koje spadaju i zemlje islamskog svijeta. Islamske zemlje su mnogo puta istakle da učenja časne vjere islama sadrže brojne potvrde i garancije ljudskim vrijednostima, a da , sa druge strane, zapadne definicije ljudskih prava obiluju propustima i manjkavostima. Na ministarskom samitu u Tadžikistanu usvojen je zapažen broj tačaka Povelje o islamskim ljudskim pravima čija priprema je u toku. Generalni sekretar OIC-a, Ekmeleddin Ihsanoglu, obećao je da će uskoro biti usvojene i ostale tačke ove Povelje te da će potom s radom krenuti Komisija za ljudska prava Organizacije islamske konferencije. Ministar Mottaki je podsjetio da je Iran aktivan član OIC-a, te je potom objavio spremnost zvaničnog Teherana da bude domaćin Komisiji za ljudska prava OIC-a. Na samitu u Tadžikistanu je naglašeno pravo svih zemalja na korištenje nuklearne energije u mirnodopske svrhe, a time su jasno potvrđene i mirnodopske nuklearne aktivnosti Islamske Republike Iran. Završnom deklaracijom samita snažno je podržno „Teheransko saopćenje“ koje su potpisali Iran, Turska i Brazil o razmjeni uranija za mirnodopsku upotrebu. Također je, u završnoj deklaraciji samita u Do Šanbeu, o nuklearnoj demilitarizaciji Bliskog istoka istaknuto slijedeće: „Ministri insistiraju na hitnoj realizaciji rezolucija usvojenih o čišćenju regiona od nuklearnog oružja.“ S obzirom da je cionistički režim najveća prepreka realizaciji procesa nuklearne demilitarizacije Bliskog istoka, ministri su pozvali na vršenje pritiska na Tel Aviv s ciljem primoravanja tog režima da pristupi Sporazumu o zabrani proizvodnje i širenja nuklearnog oružja (NPT). Međutim, uprkos odgovarajućim odlukama i stavovima ministara vanjskih poslova zemalja članica OIC-a u Tadžikistanu, ipak ova velika islamska organizacija još uvijek pati zbog neposjedovanja izvršnih garancija. OIC potrebuje kolektivno, zajedničko i mnogo odlučnije zalaganje zemalja članica u cilju realizacije odluka i rezolucija koje donosi.

