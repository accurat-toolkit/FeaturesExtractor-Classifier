Petak je ispunjen mnogim kvalifikacijskim nogometnim utakmicama za Europsko prvenstvo 2012. godine, kojem su zajedno domaćini Poljska i Ukrajina. Nakon solidno obavljenog posla na kormilu ruske reprezentacije, sjajni nizozemski strateg Guus Hiddink se prebacio u Tursku, gdje će s tamošnjom nacionalnom momčadi pokušati dogurati do Europskog prvenstva. Start je bio i više nego uspješan, pa je tako Turska pobijedila Kazahstan u Astani s 3-0 (skupina A). Unutar samo tri minute, od 24. do 26., Turska je zabila dva pogotka i time potpuno odbacila neizvjesnost s ovog ogleda. Strijelci su bili Arda Turan i Hamit Altintop. Do kraja se i Nihat Kahveci upisao u strijelce. Mnogo je teže bilo gostovanja Irske kod Armenije u Jerevanu, u utakmici skupine B. Pobijedila je Irska 1-0 kasnim pogotkom u 76. minuti. Strijelac za važna tri irska boda bio je Keith Fahey, vezni igrač Birminghama. Sami Hyypiä, najbolji i najcijenjeniji finski nogometaš današnjice, bio je tragičar svoje reprezentacije na startu kvalifikacija... Gostovala je Finska u Kišnjevu kod Moldavije, u sklopu utakmice 1. kola skupine E, te su poraženi 2-0. Ključni moment se dogodio u 36. minuti kada je Hyypiä zaradio crveni karton i tako svoju momčad ostavio brojčano slabiju na travnjaku. Ta se prednost domaćina nije odmah materijalizirala, ali jest u nastavku u kojem su Moldavci zabili dva pogotka. Strijelci su bili Suvorov u 69., te Dorosh u 74. minuti. S novim izbornikom, Nizozemcem Dickom Advocaatom, Rusija je startala s pobjedom u skupini B. Za očekivati je bilo takvo što jer je Rusija gostovala kod slabašne Andore. Pobijedili su s 2-0 uz dva pogotka Pavela Pogrebnjaka. Srbija je imala jednako lagano gostovanje. S Farskih otoka se vraćaju uz pobjedu 3-0, te strijelce Lazovića, Stankovića i Žigića. Uspješan je bio i hrvatski trener Zlatko Kranjčar, kao izbornik Crne Gore. U 1. kolu skupine G Crna Gora je u Podgorici pobijedila Wales 1-0, a "zlatni pogodak" je postigao Mirko Vučinić u 30. minuti. U izostanku ozlijeđenog Stevana Jovetića, apsolutni vladar događaja na travnjaku je bio igrač Rome Vučinić koji je, uz pogodak, još nekoliko puta prijetio velškim vratima. Inače, utakmica je u Podgorici bila žestoka i nabijena emocijama, pa su tako podijeljena po tri žuta kartona s obje strane. Uspješan je bio i Josip Kuže na izborničkoj dužnosti Albanije. S momčadi je gostovao u Rumunjskoj, te je ugrabio veliki bod (1-1). U utakmici skupine D Rumunjska je povela golom Stancua u 80. minuti, no navijače domaćina je utišao Muzaka zabivši tri minute prije kraja za 1-1. Švedska je uz dva pogotka Pontusa Wernblooma, igrača AZ Alkmaara, pobijedila na domaćem terenu Mađarsku s 2-0 u ogledu skupine E. Cesareu Prandelliju, novom talijanskom izborniku, službeni start na toj dužnosti nije bio nimalo lagan. Prošao je gostovanje u Tallinnu uz tešku pobjedu 2-1. Estonija je golom Zenjova u 31. minuti vodila u 1. kolu skupine C protiv Italije sve do 60. minute. Ipak, da se ne nastavi serija posrtanja Talijana pobrinuo se onaj kojeg godinama nije bilo pod okriljem reprezentacije, Antonio Cassano. Odigrao je igrač Sampdorije sjajnu utakmicu, te je bio začetnik svega opasnog po domaća vrata. U 60. minuti je i postigao pogodak za izjednačenje (nakon kornera Pirla), a samo tri minute kasnije je Bonucci golom postavio konačnih 2-1 i važan uspjeh Talijana na startu. Akciju su prije toga poveli Pirlo i Cassano. Bosna i Hercegovina je mnogo lakše prošla Luksemburg, u gostujućem ogledu 1. kola skupine D. Pobijedili su 3-0, a prava oluja je vladala pred domaćim vratima u uvodnom dijelu ogleda. Ibričić u 6., Pjanić u 12. i Džeko u 16. su napravili klasični "blickrig". Slovačka je došla do sretna tri domaća boda protiv Makedonije. Hološko je u sudačkoj nadoknadi postigao pogodak za 1-0 u ogledu 1. kola skupine B. Miroslav Klose, 32-godišnji napadač njemačke nogometne reprezentacije, svojim je pogotkom donio ''elfu'' sva tri boda u gostima kod Belgije na startu kvalifikacija za Euro 2102. godine u A skupini. Klose, koji je prije nekoliko dana obznanio da želi igrati za Njemačku na Svjetskom prvenstvu 2014. godine u Brazilu, poentirao je u 51. minuti utakmice, te postigao svoj 53. gol za Njemačku u 102. utakmici. Njemačka je pobijedila s 1-0. Europski i svjetski prvaci Španjolci rutinski su u gostima svladali Lihtenštajn sa 4-0. Liverpoolov centarfor Fernando Torres zabio je dva gola za selekciju izbornika Vicentea del Bosquea, u 18. i 54. minuti, a po jedan pogotak postigli su Villa u 26. i Silva u 62. minuti. Bio je to dvoboj u I skupini. Laku gostujuću pobjedu ostvario je i svjetski doprvak, reprezentacija Nizozemske, slavivši u gostima kod San Marina s 5-0. Novi Schalkeov napadač, Klas-Jan Huntelaar, bio je trostruki strijelac za ''oranje'', u 38, 48. i 67. minuti, a po jedan gol dodali su Kuyt u 16. minuti iz penala i napadač HSV-a Ruud van Nistelrooy (34), koji se nakon dvije godine izbivanja vratio u nacionalnu momčad, a u ovoj utakmici poentirao u 89. minuti. Neugodno iznenađenje priredili su svojim navijačima u mariborskom Ljudskom vrtu slovenski reprezentetivci, izgubivši svoj prvi dvoboj u C skupini od Sjeverne Irske s 1-0. Uslijed najvećeg pritiska domaćina, gol za goste postigao je Corey Evans u 70. minuti, odnosno, samo tri minute nakon što je ušao u igru. Slovenci nisu iskoristili niti jednu od mnogobrojnih prilika na utakmici. Francuska nogometna reprezentacija nastavlja posrtati. Na startu kvalifikacija za Euro 2012. poraženi su s 1-0 na Stade de Franceu od Bjelorusije. Niti novi izbornik Laurent Blanc, niti prilično izmijenjena momčad u odnosu na onu sa Svjetskog prvenstva (što zbog Blancovih zahvata, što zbog aktualnih kazni od strane tamošnjeg saveza), nisu zaustavili poniranje ove reprezentacije. No, treba reći da su Bjelorusi u devedeset minuta igre u ogledu 1. kola skupine D zapucali samo jednom u okvir vratiju francuskog golmana Llorisa, ali su pritom i poentirali. Francuska obrana je bespotrebno petljala u svom šesnaestercu, a na jednu povratnu loptu je Kisljak sjajno reagirao, pod gredu zabio i taj pogodak u 86. minuti je odlučio pobjednika. Francuska je imala osam udaraca u okvir vratiju, no opet su pokazali ogromne probleme pri realizaciji. Remy, Hoarau, kasnije i Saha, predvodili su napad koji je opet ostao neučinkovit. Reprezentzacija Engleske na impresivan je način otvorila kvalifikacije za Euro 2012. godine u G skupini, svladavši na Wembleyju Bugarsku s 4-0. Izbornik Fabio Capello tako je na dobar način započeo svoj ''rehabilitacijski program'' u očima engleske javnosti nakon vrlo blijedog nastupa ''gordog albiona'' na Svjetskom prvenstvu u Južnoafričkoj Republici i eliminacije već u osmini finala. Tottenhamov napadač Jermain Defoe bio je trostruki strijelac, prvi gol zabio je već u 2. minuti utakmice, a preostala dva u 61. i 86. minuti. Bio je uključen i u akciji kod jedinog pogotka na utakmici kojeg nije zabio, a strijelac svog prvog gola u karijeri za reprezentaciju bio je Adam Johnson u 83. minuti. Valja pohvaliti i Waynea Rooneyja, koji nije postigao pogodak, ali se istaknuo s tri asistencije. Kvalifikacije za EP, 1. kolo: skupina A: VIDEO Kazahstan - Turska 0-3 (Turan 24, Ham. Altintop 26, Nihat Kahveci 75) VIDEO Belgija - Njemačka 0-1 (Klose 51) skupina B: VIDEO Armenija - Irska 0-1 (Fahey 76) VIDEO Andora - Rusija 0-2 (Pogrebnjak 14, 64-11m) Slovačka - Makedonija 1-0 (Hološko 90+2) skupina C: VIDEO Estonija - Italija 1-2 (Zenjov 31 / Cassano 60, Bonucci 63) VIDEO Farski otoci - Srbija 0-3 (Lazović 14, Stanković 18, Žigić 90) Slovenija - Sjeverna Irska 0-1 (Evans 70) skupina D: Luksemburg - Bosna i Hercegovina 0-3 (Ibričić 6, Pjanić 12, Džeko 16) Rumunjska - Albanija 1-1 (Stancu 80 / Muzaka 87) VIDEO Francuska - Bjelorusija (Kisljak 86) skupina E: VIDEO Moldavija - Finska 2-0 (Suvorov 69, Dorosh 74) VIDEO Švedska - Mađarska 2-0 (Wernbloom 51, 73) San Marino - Nizozemska 0-5 (Kuyt 16-11m, Huntelaar 38, 48, 67, Van Nistelrooy 89) skupina F: Latvija - Hrvatska 0-3 (Petrić 43, Olić 51, Srna 81) Grčka - Gruzija 1-1 (Spiropoulos 72 / Dvalishvili 3) skupina G: Crna Gora - Wales 1-0 (Vučinić 30) Engleska - Bugarska 4-0 (Defoe 2, 61, 86, Johnson 83) skupina I: Litva - Škotska 0-0 VIDEO Lihtenštajn - Španjolska 0-4 (Torres 18, 54, Villa 26, Silva 62) Broj preporuka: 3 Objavi na Facebooku Više o... FACEBOOK KOMENTARI

