Zahlađenje odnosa između premijerke Jadranke Kosor i predsjednika Ive Josipovića doseže svoj vrhunac. Suradnja im je počela prilično idilično, zajedničkim zaklinjanjima u europsku i pravednu hrvatsku budućnost. No, zaoštrilo se sporenjima oko Josipovićeve isprike zbog pogrešne hrvatske politike prema Bosni koja je proizvela ahmićke i druge nevine žrtve, a nastavilo Kosoričinom mobilizacijom dijela HDZ-ovih bivših premijera i konstatacijama kako je Josipović izjavama za posjeta BiH bez dogovora s Vladom prekršio svoje ustavne ovlasti. Najdalje je otišao HDZ-ov jastreb Andrija Hebrang kazavši kako je novi hrvatski predsjednik, ni par mjeseci od početka mandata, već zreo za opoziv. Josipović je u subotu, u intervjuu internetskom portalu «Seebiz» žestoko uzvratio. "Ako premijerka smatra da sam zadnjim izjavama prekršio Ustav, onda neka u skladu s propisima provede proceduru preispitivanja odgovornosti predsjednika Republike. Ali ako se pokaže da nisam prekršio Ustav – onda ja tražim da premijerka podnese ostavku" – kazao je predsjednik Ivo Josipović. Dodao je i kako bi bilo prirodno da je Vlada, a ne on, potaknula pomirenje. «Mogla je i premijerka otići u Ahmiće i Križančevo selo, ali nije. Mogao je to učiniti i Vladimir Šeks, ili neki od bivših premijera koji su uvrijeđeno dotrčali u Banske dvore da se zgražaju nad riječima pomirenja, ali nisu. Zašto oni nisu to učinili u društvu katoličkog i muslimanskog vjerskog vođe? Za to naprosto nisu imali hrabrosti i snage. Pa zato izmišljaju kako kršim Ustav, kako ne osuđujem Miloševića, i kako izjednačavam krivnju... - A stvar je beskrajno jednostavna: treba samo malo iskrenosti i dobre volje za prepoznati da pogreške, pa i zlo, nisu samo kod drugih. A to ne znači ni izjednačiti krivnju za rat, ni umanjiti značaj Domovinskog rata", poručio je Josipović dodavši da nikad neće promijeniti glavnu poruku svojega bosanskohercegovačkog govora. Na Josipovićevu preporuku da sama podnese ostavku ako ne dokaže protuustavnost njegovih istupa, premijerka Jadranka Kosor je demantirala da je ikad razmišljala o pokretanju postupka opoziva predsjednika Republike. "Nisam niti razmišljala o njegovoj ostavci i ne znam odakle mu ta ideja. Predlažem predsjedniku da prestane slati poruke preko medija i da sjednemo za stol – poručila je u subotu premijerka preko glasnogovornice Martine Banić. Kazala je i kako joj ne pada na pamet podnijeti ostavku niti je predsjednik države na to može prisiliti. Predsjednik Republike i premijerka će svoje međusobne razmirice ili razriješiti ili u istom tonu nastaviti i u nedjelju, za kad je planiran njihov zajednički posjet spomen-području Jasenovac. D. Krile

