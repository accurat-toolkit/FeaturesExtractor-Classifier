Autor: Tanja Rudež Objavljeno: 26.02.2010 Švicarska je jedina država u kojoj je zakonom dopušteno i stranim državljanima pomoći da umru ZAGREB - Tri Hrvata namjeravaju okončati život u švicarskoj klinici za asistirani suicid Dignitas, objavio je danas Guardian. Prema podacima koje je britanskom dnevniku dostavio Dignitas, u toj kontroverznoj klinici u posljednjih 12 godina život je skončala 1041 osoba iz 29 zemalja svijeta. Najviše iz Njemačke i Velike Britanije: potpomognutim suicidom u Dignitasu su preminula 563 njemačka i 134 britanska građanina, a pacijenti su uglavnom patili od neizlječivih bolesti praćenih velikom patnjom. VEZANE VIJESTI Vijesti Konzulat ne daje podatke No, još 5989 osoba iz cijelog svijeta željelo bi završiti život u toj klinici, a među njima su i tri Hrvata te po jedna osoba iz Srbije i Bosne i Hercegovine. Rodbina će biti zaštićenija, ali liječnici mogu na robiju - U posljednje četiri godine koliko radim u konzulatu nikada se nitko od hrvatskih građana nije interesirao za kliniku Dignitas - rekao nam je Jozo Dalić iz Generalnog konzulata RH u Zürichu. Nije želio spekulirati o tome je li netko od Hrvata već okončao život u toj klinici. - Ako neki hrvatski građanin umre u Zürichu, to se prijavljuje našem konzulatu. No, konzulat ne može davati nikakve podatke javnosti o bilo kojoj preminuloj osobi - naglasio je Dalić. Udrugu i kliniku Dignitas utemeljio je 1998. godine u Zürichu Ludwig Minelli (77), bivši novinar i odvjetnik specijaliziran za ljudska prava. U Švicarskoj je ilegalna eutanazija, ali je potpomognuti suicid legalan još od 1941. godine. Osim toga, Švicarska je jedina zemlja u svijetu u kojoj je dopušteno “pomoći u umiranju” i stranim državljanima. Neizlječivi pacijenti Od samog početka rada Dignitas izaziva velike polemike, a Minelli, kojega zovu “Howard Hughes potpomognute smrti”, česta je meta kritika i optužbi. Protiv njega je bio pokrenut i sudski proces jer su u javnost prodrle informacije da su djelatnici klinike asistirali u suicidu nekoliko oboljelih od Alzheimerove bolesti i shizofrenije, dakle osoba koje nisu bile mentalno kompetentne da donesu odluku o okončanju svog života. Osjećaj sigurnosti No, u međuvremenu Dignitas je, putem nekih medija kojima je otvorio vrata, obznanio proceduru svoga rada. Da bi neka osoba prekinula život u toj klinici, najprije mora postati član Dignitasa, što se godišnje plaća 55 eura. Većina članova Dignitasa osobe su na samrti ili one koje pate od teških, progresivnih i neizlječivih bolesti. No, ima i onih koji su članovi samo zato jer im to pruža osjećaj sigurnosti u slučaju da se suoče s velikom patnjom. Kada neka osoba odluči umrijeti, šalje Minelliju svoju medicinsku dokumentaciju te pismo u kojemu objašnjava zašto je za nju život postao neizdrživ, te oko 2100 eura. Pacijentov medicinski dosje se zatim upućuje na razmatranje liječnicima koji surađuju s Dignitasom, a oni onda procjenjuju jesu li spremni prepisati fatalnu dozu lijeka koji će osobi omogućiti smrt. Ako liječnički tim da “zeleno svjetlo”, pacijent ugovara sastanak u sjedištu Dignitasa. Kada stigne u Zürich, plaća oko 720 eura za dva sastanka s liječnikom koji ponovno pregledava pacijentovu medicinsku dokumentaciju te prepisuje sredstvo za “slatku smrt”. Pacijent zatim plaća još 2100 eura za dva djelatnika Dignitasa koji će organizirati asistirani suicid i biti svjedoci tog čina. Dakle, smrt u aranžmanu Dignitasa stoji oko 5000 eura. Fatalna doza lijekova Uz pacijenta su u trenutku smrti liječnik i medicinska sestra koja mu pruža čašu vode s fatalnom dozom lijeka. Ponekad je nazočan i netko od članova obitelji. Kad se ustanovi smrt, liječnik nazove policiju i mrtvozornika, a zatim se tijelo prevozi u mrtvačnicu. Najčešće se kremira, a Dignitas zatim organizira prijevoz urne na željenu lokaciju. TRI NAČINA Asistirani suicid: Omogućavanje bolesniku koji svakako želi umrijeti da sam uzme sredstvo koje će prouzročiti smrt. Legalan u Švicarskoj, Belgiji, Nizozemskoj, Oregonu i Washingtonu Pasivna eutanazija: Nepoduzimanje liječenja koje bi eventualno (obično neznatno) moglo produljiti život Aktivna eutanazija: Izvrgavanje osobe fatalnom štetnom djelovanju obično nekog preparata O njihovoj je smrti pričao cijeli svijet 2006. godina: Ugledna britanska liječnica Anna Turner (66) odlučila se na smrt u Dignitasu jer su joj liječnici dijagonosticirali supranuklearnu paralizu od koje je umro glumac Dudley Moore 2008. godina: Mlada ragbijaška zvijezda Daniel James (23), koji je nakon treninga ostao paraliziran od vrata nadolje, okončao je život u klinici. Činu su prisustvovali i njegovi roditelji koji su zbog toga mogli završiti na 14-godišnjoj robiji 2009. godina: Poznati britanski dirigent Sir Edward Downes (85) i njegova supruga Joan (74) preminuli su zajedno u klinici. Joan je bolovala od raka, a Edward je bio gotovo slijep, gluh i nesposoban da se brine sam o sebi Pomozite nečiju smrt i dobit ćete 8 godina ZAGREB - Hrvatski Kazneni zakon ne poznaje eutanaziju pod tim nazivom. No, postoje članci koji imaju dodirnih točaka s eutanazijom. Tako članak 94. Kaznenog zakona, “usmrćivanje na zahtjev”, propisuje da će osoba koja drugoga usmrti na njegov izričit i ozbiljan zahtjev biti kažnjena kaznom zatvora od jedne do osam godina. - Hipotetski slučaj u kojem bi netko vozio osobu u Švicarsku na eutanaziju prilično je klizav teren. Ako zaista ne znate što je ta osoba naumila i samo ste ju prevezli do klinike, nema kaznene odgovornosti. No, ako vam ta osoba kaže što je naumila, govori što želi učiniti, tu bi tužiteljstvo već moglo pokrenuti postupak. Kazneni zakon u članku 96. govori i o navođenju drugoga na samoubojstvo i pomaganju u samoubojstvu, za što je predviđena kazna zatvora od šest mjeseci do tri godine. Također, ako je riječ o pomaganju u samoubojstvu osobi čija je sposobnost shvaćanja svog postupanja i vladanja svojom voljom u znatnoj mjeri smanjena, kazna je od šest mjeseci do pet godina - objasnio je odvjetnik Veljko Miljević. (M. Batinica) ‘Ne postoji humana eutanazija’ Stav Crkve o pitanju eutanazije je jasan, bez obzira na to koje naconalnosti je osoba koja je želi izvršiti ili ona koja je obavlja - ona je nedozvoljena i naposljetku izjednačena s ubojstvom - rekao nam je prof. dr. Adalbert Rebić. Kako kaže katolički teolog, “nema humane eutanazije. Taj čin se sam po sebi protivi načelima humanosti, jer je riječ o okončanju ljudskog života, a svaki čovjek ima pravo na dostojanstven i ljudski svršetak svoga života.” Određene moralne dvojbe javljaju se u slučajevima “čina dvostrukog učinka”, kada liječnik nekom svojom odlukom može olakšati patnje nekom pacijentu, ali uz rizik smrti ili skraćivanja života za toga pacijenta, poput propisivanja jakih analgetika. U takvim slučajevima odluka leži na savjesti liječnika, pacijenta ili njegove najbliže obitelji, zaključuje teolog Rebić. (G. An.) Broj preporuka: 24 Objavi na Facebooku Više o... FACEBOOK KOMENTARI

