Kuće su se tresle, prozori razbijali, a ljudi u panici skakali iz zgrada kako bi pobjegli od dva razorna potresa jačine preko 5 stupnjeva po Richteru. Potresi su zatresli Balkan u noći s utorka na srijedu, tamo od centralne Srbije do kraja kontinenta u dalekoj Turskoj, a oko 16.15 potres je zatresao i Zagreb. Podrhtavanje tla je stotine ljudi istjeralo na ulice. U Beogradu se mladić u panici bacio s prvog kata, u Kraljevu je vlastita kuća ubila stariji bračni par, a upravo iz tog razloga Turci su cijelu noć proveli na ulicama. Tko može bježi u prirodu, kod bake, u vikendice, što dalje od gradova i njihovih smrtonosnih zgrada građenih po tko zna kakvim zastarjelim propisima. Potres jačine 3,2 po Richteru pogodio je nešto iza 16 sati područje oko Klinča sela, Pavučnjaka i Donje Zdenčine, potvrdio je dežurni seizmolog Ivica Sović. Podrhtavanje tla osjetili su i stanovnici zapadnog dijela Zagreba. Državna uprava za zaštitu i spašavanje javlja kako je primila veliki broj poziva zabrinutih građana. Epicentar 30 km pod Srbijom U dva sata u noći centralnu Srbiju je zatresao potres kakav nije cijelo desetljeće zabilježen u toj zemlji. Najjače je pogodio okolinu Kraljeva, gdje je stotinjak ljudi ozlijeđeno, a jedan stariji bračni par je nastradao pod ruševinama kada ih je poklopila vlastita kuća. Razorni valovi nisu stali samo na Kraljevu – produžili su dalje, izazivajući paniku u Beogradu, budeći Vojvođane, pa i dalje prema Skopju i Bosni i Hercegovini. Sve su ekipe svijeta zabilježile zemljotres i procijenile ga na 5,4 stupnja po Richteru, a epicentar mu smještajući preko 30 kilometara u utrobi zemlje. Ali ni to nije bio kraj jer su nešto kasnije zabilježena još četiri slabija potresa. Ovi su bili jako samo 2,2 stupnja po Richteru – sitniš u usporedbi sa razornim prvim valom. Službe su odmah reagirale na izvanredno stanje koje je gradonačelnik Kraljeva Ljubiša Simović. A izbora nije imao jer je voda u mjestu postala nepitka, lokalna bolnica je ostala bez operacijske sale, materijalna šteta je velika, ulice prekrivaju crjepovi i slomljena stakla, nema telefona... Turci bježali na ulice I baš kada se pomislilo kako je konačno sve gotovo stigla je vijest kako je Tursku dva sata nakon Srbije pogodio potres gotovo istovjetne jačine. Kao i u Srbiji, građani su u panici izašli iz svojih kuća, pogotovo oni koji žive na višim katovima, a mnogi se u njih nisu vratili cijelu noć dok nisu bili potpuno uvjereni kako se tlo više neće tresti. Turska je, za razliku od Srbije, na potrese navikla jer se nalazi na izrazito trusnom području, ali odmah su se javili zloguki glasovi kako cijelom Balkanu prijeti serija žestokih potresa. Stručnjaci uvjeravaju kako to ipak nije slučaj, sigurni u tvrdnju kako između ova dva događaja nema povezanosti.

