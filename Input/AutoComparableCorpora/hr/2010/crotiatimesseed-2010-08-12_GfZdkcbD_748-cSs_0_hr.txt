Na popisu utakmica koje istražuju njemački pravosudni organi nalazi se 15 nogometnih susreta u Hrvatskoj. Prema informacijama kojima raspolaže Deutsche Welle, na listi sumnjivih utakmica je doista i finale nacionalnog Kupa, u kojem su se u svibnju 2009. sastali zagrebački Dinamo i splitski Hajduk. Radi se o informacijama iz dokumenata Državnog odvjetništva iz Bochuma, koje već gotovo godinu dana istražuje taj skandal. U hrvatskim medijima je proteklih tjedana bilo spekulirano da je susret Dinama i Hajduka bio namješten, odnosno da je jedan visoki klupski dužnosnik iz Zagreba (sve dok traje istraga Deutsche Welle kao njemački medij ne smije objaviti njihov puni identitet), zajedno sa sucem "namjestio" Dinamovu pobjedu. To potvrđuju i saznanja njemačkih istražnih organa. U manipulaciju su bile uključene još tri osobe (članovi tzv. "kladioničarske mafije"), koje se trenutno nalaze u pritvoru. To su Ante Š. i Marijo C. , dvojica Hrvata rođenih u Njemačkoj, te Slovenac Dragan M. Njemački istražni organi došli su do informacija da su se oni kladili na ishod susreta Dinamo-Hajduk te su u europskim i azijskim kladionicama uložili poveću svotu novca. Bildunterschrift: Stadion Hajduka Duga lista istražnih organa Na listi Državnog odvjetništva iz Bochuma ne nalazi se samo finale Hrvatskog kupa. Uvidom u dokumente istražitelja, na listi smo otkrili između ostalog i čak osam prvoligaških susreta NK Zadra, za koje se sumnja da su njihovi konačni ishodi bili namješteni ili da ih se pokušalo namjestiti. Na primjer utakmica Zadra i Hajduka iz travnja 2009. Zadrani su tada poraženi rezultatom 0:3. Istraga Državnog odvjetništva iz Bochuma je pokazala da je zadarski prvoligaš izgubio, kako se navodi, "kako je bilo i dogovoreno". Osumnjičeni Ante Š. i Marijo C. kladili su se i na tu utakmicu. U namještaljku su, kako se može zaključiti iz dokumenata bohumskih istražitelja, očito bili umiješani jedan visokorangirani nogometnih dužnosnik i nekoliko nogometaša Zadra. Znakovito je da je jedan od njih bio glavna uzdanica i vođa na terenu dalmatinskog kluba. Po informacijama kojima raspolažemo, upravo je taj igrač kontaktirao i druge klubove, te dogovorene rezultate utakmica unaprijed javljao članovima kladioničarske mafije. No, nisu sve utakmice koje se pokušalo manipulirati doista i završile željenim rezultatom. Tako je Državno odvjetništvo iz Bochuma doznalo da je uoči meča između Zadra i Croatije iz Sesveta (1:1), odigranog u svibnju 2009., nekoliko igrača zadarskog kluba od kladioničarske mafije zahtijevalo isplatu 50.000 eura – no, njihov zahtjev nije ispunjen. Bildunterschrift: U manipulaciju su navodno bili uključeni igrači, suci, klupski čelnici... Po planu nije tekla ni "kombinacija" u koju je bila uključena utakmica NK Zagreba i Zadra (3:1) iz svibnja 2009. Po saznanjima istražitelja iz Bochuma poraz Zadra je doista bio dogovoren, no ta je partija u kladionici kombinirana s jednim drugim susretom, koji nije završio "očekivanim" rezultatom. Tako su kladioničari izgubili novac uložen u kombinaciju dvaju susreta. Popis sumnjivih utakmica iz BiH U susjednoj Bosni i Hercegovini Državno odvjetništvo iz Bochuma istražuje osam utakmica. Po informacijama kojima raspolaže Deutsche Welle, ilegalni dogovor oko konačnog rezultata postignut je primjerice u susretu 1. lige između NK Travnika i FK Slavije iz Sarajeva (3:0) u kolovozu 2009. Sumnja se da su dva visokorangirana klupska dužnosnika i nekoliko igrača Travnika umiješani u manipulaciju. Na listi njemačkih organa nalazi se i utakmica između Travnika i mostarskog Zrinjskog (3:3), također iz kolovoza 2009. godine. U organizaciju namještaljke su po sadašnjim saznanjima i u ovom slučaju bili umiješani dva (već spomenuta) klupska čelnika i nekoliko igrača Travnika. Po saznanjima Državnog odvjetništva iz Bochuma navodno je bio podmićen i sudac te utakmice. Travnik je trebao pobijediti. U oba slučaja se kao glavnog osumnjičenika za organizaciju manipulacije navodi privedenog Antu Š. Bildunterschrift: "Smrdi" i liga Bosne i Hercegovine? Na fotografiji su navijači reprezentacije nakon kvalifikacijske utakmice protiv Estonije odigrane 2009. Na sljedećoj stranici: Namještaljke i u euro-kupovima? Sumnja se da nisu namještane samo utakmice bosansko-hercegovačke lige. Državno odvjetništvo iz Bochuma vodi istragu i oko nekoliko utakmica u kvalifikacijama za Europsku ligu (bivši Kup UEFA) u kojima su proteklih sezona sudjelovali timovi iz BiH.

