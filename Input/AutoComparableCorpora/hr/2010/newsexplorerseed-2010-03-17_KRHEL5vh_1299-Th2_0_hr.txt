Ovo što se posljednja dva dana događa na potezu Izraelci-Palestinci-Amerikanci-Svijet može se opisati jedino kao uvreda par excelence! Uvreda zdravom razumu, uvreda svima koji pokušavaju oživjeti gotovo mrtav mirovni proces na Bliskom istoku i time riješiti najtvrdokorniju krizu koja osim stalno novih krugova neprijateljstava i nasilja ne nalazi vremena ni volje ni za što drugo! Od novih vijesti, ako je to uopće novost, Izraelci su danas ponovno blokirali Zapadnu obalu. "Samo" na 48 sati, tek toliko da oni "zapečaćeni" shvate tko to može i namjerava činiti kad god to zaželi. Povoda na tom području ne nedostaje, pitanje je samo koji odabrati određenog dana. Ovom prigodom to je porast napetosti u Jeruzalemu. Tako tvrdi glasnogovornik vojske, a vojska i onako jedina stalno "komunicira" s Palestincima. Zašto je porasla napetost? Izraelske vasti najavile su podizanje novih 1600 domova svojim sunarodnjacima na okupiranom području, u istočnom dijelu grada, arapskom dijelu. Ne treba podsjećati da su zaustavljanje gradnje novih židovskih naselja te budući status grada Jeruzalema, koji i jedna i druga strana prisvaja u cijelosti, uvjeti bilo kakvih budućih pregovora. Najnovijim izraelskim potezom Palestinci su odbijeni takvim udarcem da se za neko vrijeme ne može govoriti ni o izgledima za posredne pregovore. Teško da će se naći palestinski čelnik koji će u ovakvoj situaciji sjesti s protivnicima za stol! Zagovaranje nekog mirovnog procesa gotovo da graniči s ludošću! Međutim najzanimljivije je: kada je došlo do objave da se gradnja nastavlja nesmanjenim tempom, namjerno ili ne usred službenog posjeta visokog dužnosnika najpouzdanijeg prijatelja Izraela Amerike, potpredsjednik Joe Biden, brz i oštar na jeziku, gotovo da je onijemio! Naime Amerika, rječju predsjednik Barack Obama, uprla je sve snage kako bi uvjerila sukobljene na Bliskom istoku da je došlo vrijeme za ozbiljne razgovore i napokon mir. Zaustavljanje gradnje židovskih naselja na okupiranim područjima smatralo se nužnim i možda najmanje bolnim za start! I, ono što nitko nije očekivao, dogodilo se! Možda, možda premijer Benyamin Netanyahu nije unaprijed obavješten o odluci gradskog odbora za planiranje, kako je svojem gostu, koji je mislio da sanja, pokušao usput objasniti, ali... Uvijek to ali, odluku je objavilo ministarstvo unutarnjih poslova što znači da je odluka službena! Je li moguće da premijer nije ništa znao? Ako nije, zašto nije? Bez obzira na svu političku štetu koju je najnoviji potez učinio, premijer nije povukao odluku! Glasnogovornik vlade, u službi vatrogasca na dužnosti toga dana, ispričao se zbog ozbiljne pogreške!!! Sam ministar unutarnjih poslova Eli Yishai ne vidi bilo kakvu pogrešku, ali za svaki slučaj dodaje da nije bila namjera provocirati ikoga, a pogotovo ne američkog potpredsjednika! Je li moguće da, kao što premijer nije znao, da tako ni ministar ne zna što mu radi ministarstvo? Gost je, kada se sabrao, na službeni ručak domaćinima kasnio 90 minuta, osudio odluku o nastavku gradnje, bez obzira na to tko je znao, a tko nije, upozorivši da je to korak koji potkopava povjerenje nužno za pregovore, a u suprotnosti je s razgovorima koje je on sam do tog trenutka vodio s Izraelcima. Je li Benyamin Netanyahu, nakon niza pokušaja, dovoljno razljutio najboljeg i najmoćnijeg prijatelja svoje zemlje? Hoće li Barack Obama izgovoriti ono što mnogi od njega već duže vrijeme očekuju: pretjerali ste, prešli ste granicu! Ti isti upozoravaju da se Amerika do sada pokazala ili preslaba ili prepristojna. Američki predsjednik stavio je svoj ugled na kocku toliko posredujući kako bi riješio izraelsko-palestinski sukob, da bi mu se vratilo udarcem u lice. Hoće li uvreda koju je doživio značiti oštriji pristup ili će pokazati, za razliku od predsjednika, koliko je u Washingtonu jaka izraelska mreža?

