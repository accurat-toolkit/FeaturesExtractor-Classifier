Talijanski producent Domenico Procacci snimit će film prema memoarima pokojne talijanske novinarke i spisateljice Oriane Fallaci, javlja je list Variety. Bestseller Jedan čovjek govori o burnoj ljubavnoj vezi popularne novinarke i grčkog revolucionara Alexandrosa Panagoulisa 1970-ih godina. Procacci je od izdavačke kuće Rizzoli otkupio prava na knjigu i trenutačno je u potrazi za redateljem i glumcima. Film će se snimati na engleskom jeziku. Od filma se mnogo očekuje, jer teško bi neki scenarist mogao izmisliti uzbudljiviju i tragičniju priču. Naime, njihova trogodišnja veza završila je tužno – nakon što ju je udario nogom u trbuh zbog čega je izgubila dijete, naredio joj je da mu opere čarape. Nakon toga ga je ostavila. Panagoulis je poginuo nedugo nakon njenog odlaska, u čini se namještenoj prometnoj nesreći, zbog pokušaja atentata na jednog od vođa grčke vojne hunte. Unatoč ružnom završetku, bili su to najsretniji trenuci njena života. Kontroverzna talijanska novinarka i spisateljica poznata je po intervjuima sa slavnim osobama svog vremena, među kojima su i Jaser Arafat, Henry Kissinger, Indira Gandhi, ajatolah Ruholah Homeini, Idi Amin, Haile Selassie i dr. Surađivala je s mnogim svjetskim magazinima (New York Times Magazine, Life, The Washington Post, Der Stern) te s talijanskim novinama Corriere della Sera. Procacci kaže da je nekoliko holivudskih faca tijekom godina, poput Roberta Redforda i Roberta De Nira, pokušalo dobiti dozvolu za film o njenom životu. Ali, za života se Fallaci plela u svaki detalj, pa su tek nakon njene smrti 2006. redatelji dobili slobodu izražavanja.

