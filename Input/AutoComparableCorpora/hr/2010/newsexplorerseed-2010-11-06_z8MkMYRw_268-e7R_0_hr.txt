SELEKTIVNA OSUDA KORUPCIJA Nakon što su se hrvatski biskupi putem komisije Iustitia et Pax neobičnim priopćenjem oglasili o borbi protiv korupcije, tportal je popričao s don Ivanom Grubišićem, splitskim svećenikom poznatom po svojoj kritici umreženosti Crkve i visoke politike u Hrvatskoj. Biskupi su se, naime, u izjavi pročitanoj na press konferenciji u ponedjeljak osvrnuli na aktualnu borbu protiv korupcije u Hrvatskoj i pritom nisu stali u zaštitu prava svih onih oštećenih korupcijom i kriminalom, nego – samih osumnjičenih za teška korupcijska djela. 'Po mom mišljenju, biskupi takvim istupom brane kleptokraciju, traže da se nikoga ne proziva, da se optužnice ne šire, a tobože osuđuju mafijaše. Mislim da takvim stavom žele stati iza Sanadera koji se sada osjeća ugroženim, a obzirom da je upravo on pred zadnje izbore dao Crkvi 70 milijuna kuna, onda valjda ima pravo tražiti protuuslugu', rekao nam je don Ivan Grubišić. Grubišića smatra da su biskupi u ovom slučaju stali u zaštitu vlastitih interesa, a na račun zajedničkog dobra. 'Imaju li oni pravo osuditi korupciju, a primaju novac iz državne blagajne za koji nikom ne moraju polagati račune? Sve dok Crkva bude mentor politike, mi ćemo živjeti u feudalnom društvu. Biskupi su privilegirani i bave se političkim pitanjima, a ne egzistencijalnim pitanjima naroda', smatra Grubišić. Splitski svećenik, jedan od rijetkih pripadnika klera koji se ne libi kritizirati Katoličku crkvu u Hrvatskoj, tvrdi da istup biskupa nema veze sa stvarnošću u kojoj živi većina građana ove zemlje. 'Ovdje se radi o tome da treba profunkcionirati pravna i socijalna država, baš kao i demokracija. Sloboda se mora poštivati jer bez slobode nema ni ljudskog društva, a ni čovjeka. Naravno da u komunizmu nije tekao med i mlijeko, ali treba vidjeti koliko je narastao dug države u zadnjih 20 godina, pa onda tvrditi da smo korupciju naslijedili iz komunizma. Ispada da se radi o mentalnom sklopu koji je kod nas nepopravljiv, a drugdje nije. Pa oni kao da su s Marsa pali', ističe naš sugovornik i dodaje da se, s obzirom na to da su biskupi pametni ljudi, očito radi o obrani vlastitih interesa. Zamolili smo Grubišića da nam prokomentira jučerašnju izjavu glavnog urednika Glasa Koncila Ivana Miklenića, koji je u 'Dnevniku' HTV-a tvrdio da Crkva nije šutjela o korupciji ni kada je Sanader bio na vrhuncu moći. 'On je napisao dva ili tri teksta koja su odudarala i odmah je pozvan na odgovornost, nakon čega je prestao. Ako bi itko trebao šutjeti o korupciji, to je Crkva. Dok su ljudi ginuli zbog kriminala, oni su sjedili na proračunu i sisali milijune', poentira don Grubišić. 'Biskupi jesu za borbu protiv korupcije, ali s figom u džepu. Pitanje je, naime, tko u ovoj državi donosi glavne odluke i može li vlast donositi odluke bez Crkve. Zato kažem da živimo u feudalnom društvu jer postoje dvije kaste – stalež politike i stalež Crkve, baš kao što je bilo prije dva stoljeća, kada je Crkva mogla diktirati razvoj političkih događaja', zaključuje Grubišić. t.portal.hr

