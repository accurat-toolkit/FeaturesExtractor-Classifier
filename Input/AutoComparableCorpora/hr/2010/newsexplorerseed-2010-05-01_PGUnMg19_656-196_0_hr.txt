U Nepalu, gde je danas radni dan, zatvorene su prodavnice i škole, a sa radom su prestali i javni saobraćaj i taksi služba, javio je Rojters. Aktivisti su se kretali kroz grad vičući "raspustite ovu vladu" i "formirajte vladu nacionalnog spasa". "Istorijske političke promene u Nepalu uvek su se dešavale na ulicama. Nama nije nimalo drago što moramo da pozovemo ljude na ovaj štrajk, ali to činimo zarad mira i novog ustava", poručio je lider maoista Pušpa Kamal Dahal. Nekoliko desetina hiljada bivših komunističkih pobunjenika i njihovih pristalica juče su demonstriralli u Katamnduu, zahtevajući raspuštanje sadašnje koalicione vlade i formiranje nove, na čijem čelu bi bili maoisti. Premijer Madhav Kumar Nepal odbio je da podnese ostavku i pozvao maoiste da dijalogom reše političku krizu u državi. Prema procenama policije, u jučerašnjim protestima učestvovalo je oko 125.000 ljudi, ulice grada obezbeđivalo je oko 15.000 policajaca, ali nije bilo izveštaja o sukobima sa demonstrantima. U pobuni maoista, koja je posle deset godina okončana potpisivanjem mirovnog sporazuma 2006. godine, život je izgubilo najmanje 13.000 ljudi.

