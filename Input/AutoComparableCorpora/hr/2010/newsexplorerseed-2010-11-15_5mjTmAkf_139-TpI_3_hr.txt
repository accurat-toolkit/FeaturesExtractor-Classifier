Ubojica emaila, vjerojatno je najčešća riječ koja se jučer mogla čuti u tehnološkom svijetu nakon što je Facebook predstavio svoj sustav Messages, koji bi trebao korisnicima pružiti ono što klasični email ne može. Mark Zuckerberg jučer je jasno rekao: Messages nije ubojica emaila, ali on će u današnjoj formi izumrijeti zbog Facebookovog dodatka tehnološkom svijetu. Joel Seligstein, inženjer odgovoran za razvoj Messagesa, razgovarao je s TechCrunchom oko još bitnijeg pitanja - znači li dizanje Messagesa smrt Gmaila. Rekao je da ne vjeruje da će se to dogoditi, ali da će Messages Gmailu, kao i svim drugim servisima, oduzeti svu privatnu komunikaciju. Jednostavno rečeno, Messages će se koristiti za komunikaciju s prijateljima, a ostali servisi za dobivanje bankovnih računa ili biltena. "I članovi našeg tima još uvijek koriste email. Messages se stvarno fokusira na ljude i osobnu komunikaciju. Brzo smo shvatili da su naši email inboxi postali usredotočeni na bankovne izvatke i slično, a naš inbox na Facebooku na ljude. Otkrili smo da postoji izvjesna dualnost i da su obje usluge iznimno korisne. Ne znam koja je budućnost emaila. Mislim da mi pokušavamo uzeti osobnu sferu emaila, i to je praktički jedino što nas zanima", rekao je Seligstein. Naravno, "ukrasti" klijente Gmailu, trećem najvećem email servisu na svijetu nakon Yahoo Maila i Hotmaila, koji je unatoč nekim problemima zadobio ogromno povjerenje diljem svijeta, neće biti nimalo lako. PC World navodi pet sfera u kojima bi Facebook mogao imati značajnu prednost pred Gmailom. Kao prvo, tu su fotografije. Gmail se i dalje muči sa sustavom prikazivanja fotografija, i nije razvio vlastiti preglednik za slideshow. Ako bi Facebook uspio integrirati aplikaciju treće stranke, kao što je Flickr, u svoj sustav Messages, to bi mu moglo donijeti veliku prednost. Gmail također ima problema s sustavom redanja razgovora. Facebook je sa svojim sustavom prikazivanja statusa već pokazao znatnu inovativnost, što mu nudi moguću prednost. Kao ostale moguće prednosti navode se integriranje biografija u profile korisnika, bolje upravljanje grupama kontakata, pa čak i moguće dodavanje gumba za "lajkanje" na linkove koji bi se dijelili preko Messagesa. Konačno, u projektu "krađe" osobnih komunikacija vjerojatno će najveća prednost biti sama Facebookova stranica. Umjesto da odlaze s Facebooka na Gmail kako bi slali mailove, korisnici bi u budućnosti svu privatnu komunikaciju mogli voditi na jednom mjestu. "Što je najbolje od svega, sve je besplatno. Facebook je možda napravljen za individualne korisnike, ali je također važna platforma za poslovni marketing i komunikacije, osim jedne stvari - emaila. Dodavanje emaila u lonac mogao bi biti konačni djelić slagalice koji će od Facebooka napraviti ne samo najveću društvenu mrežu, nego i zastrašujuć poslovni alat. Google bi se trebao paziti", naveo je u drugom komentaru na PC Worldu kolumnist Tony Bradley. Charlene Li na SearchEngineLandu također misli da je jedna od implikacija uvođenja Messagesa migracija s tradicionalnog emaila. Današnje brojke izgledaju ovako. Ako pretpostavimo da neće svi korisnici koristiti Messages, imali bismo oko 350 korisnika novog Facebookovog alata, 363 milijuna korisnika Hotmaila, 303 milijuna korisnika Yahoo maila i 171 milijun korisnika Gmaila. "Početna pretpostavka Facebook Messagesa je da imate pravi odnos a svojim prijateljima. Očekujem da će Facebook nastaviti dorađivati sustav prioritiziranja poruka unutar inboxa, ali će također naglašavati činjenicu da je važno da vam je netko uopće na listi prijatelja. Primjerice, ako želite imati kontakte s nekom osobom, ključnu ulogu će igrati jeste li na njihovoj listi prijatelja. Svatko će moći poslati email na nečiju adresu na Facebooku, ali on neće doći u njihov prioritetni inbox ako pošiljatelj nije na listi prijatelja. To bi mogla biti najveća razlika. Ipak, na kraju se postavlja pitanje sigurnosti koje se već postavilo kod svakog drugog email servisa, s tim što je ono kod Facebooka možda još i izraženije. S vidu svih problema koje je Facebook imao sa zaštitom privatnosti, pitanje je koliko ljudi će imati dovoljno povjerenja u najpopularniji društveni servis, da bi preko njega dijelilo najosjetljivije oblike osobne komunikacije.

