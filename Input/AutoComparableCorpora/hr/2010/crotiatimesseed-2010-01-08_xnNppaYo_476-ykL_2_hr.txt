Ewald Stadler, zamjenik predsjednika Kluba zastupnika austrijske političke stranke Pokret za budućnost Austrije (BZÖ), izjavio je na sjednici austrijskoga saveznog parlamenta u Beču kako je moguće da „slučaj Kampusch“ ima i svoju političku pozadinu, pišu austrijski mediji. Izvijestio je o postojanju jasne sumnje da u pozadini ovog slučaja stoji, već godinama prisutan u Austriji, „moćni politički krug dječje pornografije s najboljim kontaktima prema političkim strankama“. Stadler nije htio parlamentarcima otkriti svoje izvore informacija za iznesene tvrdnje, što je kod većine nazočnih naišlo na negodovanje. Dodao je da sumnja da će austrijsko Državno odvjetništvo u Innsbrucku, koje je u međuvremenu pokrenulo istragu protiv više državnih tužitelja u zemlji zbog njihova navodnog nemara u svojevremenom procesuiranju slučaja Natasche Kampusch (22), mlade Bečanke koja je osam godina provela u zatočeništvu svojeg otmičara Wolfganga Priklopila (44), smoći snage i stvarno razotkriti političke implikacije. Apelirao je na austrijsku ministricu pravosuđa Claudiju Bandion-Ortner da „slučaj Kampusch“ izravno stavi pod nadzor Vrhovnoga državnog tužiteljstva u Innsbrucku. U dosadašnjim izvješćima nadležnih austrijskih organa vlasti, koji su vodili istragu, piše da nije bilo nikakvih indicija da bi u „slučaj Kampusch“ bio umiješan netko iz kruga dječje pornografije. Priklopil je Nataschu oteo 1998. godine kao desetogodišnju djevojčicu na putu do škole u Beču. Kampusch je iz zatočeništva uspjela pobjeći tek u kolovozu 2006. godine, nakon čega se Priklopil ubio bacivši se pod vlak.

