13/09/2010 Analitičari najavljuju rezultate referenduma -- pobjedu vlade ukorijenjene u islamu -- kao znak gladi za demokratijom u zemlji. Alexander Christie-Miller za Southeast European Times iz Istanbula -- 13/09/10 Aktivisti AKP pozivali su Turke da u nedjelju (12. septembar) glasaju sa DA. [Alexander Christie-Miller/SETimes] Turci su uzviknuli glasno "Evet!" tokom referenduma o reformama za koje vlada kaže da će se njima ojačati demokratija. Na glasanju u nedjelju (12. septembar), 58% onih koji su glasali podržali su amandmane na turski ustav iz vojnog doba, donijevši veću od očekivane pobjedu premijeru Recepu Tayyipu Erdoganu, koji zemlju vodi već osam godina, na čelu Partije pravde i razvoja (AKP). To glasanje dat će parlamentu i vladi mnogo veće pravo glasa u sačinjavanju najvišeg suda u zemlji -- što je mjera za koju protivnici tvrde da joj je namjera bila zadati udarac nezavisnosti pravosuđa i napraviti pomak ka autokratiji. Stranka AKP islamskih korijena ustvrdila je da je pravosuđe -- bastion sekularnog režima u Turskoj -- bilo politički pristrano. Analitičari kažu da taj rezultat predstavlja veliki podsticaj Erdoganu pred opće izbore naredne godine. Mnogi su taj referendum smatrali glasanjem povjerenja premijeru, koji se suočio s kritikama zbog svog dominantnog liderskog stila, kao i s obnovljenim izazovom od strane glavne opozicione stranke u parlamentu, Republikanske narodne stranke (CHP). Nakon svoje pobjede, Erdogan se obratio pomirljivim tonom. "Oni koji su rekli 'da' i oni koji su rekli 'ne' jednako su pobjednici, jer je napredna demokratija za sviju," izjavio je on pred pristalicama. "Ja se ispričavam ako sam ikoga uvrijedio u procesu referendumske kampanje." Za CHP i njenog novog lidera Kemala Kilicdaroglua, kojem su pripisane zasluge za reaktiviranje ove stranke, taj poraz je bio žestok udarac. U neprijatnom preokretu, Kilicdaroglu nije mogao glasati jer se nije ni registrirao. "Mi poštujemo volju naroda," izjavio je on nakon prebrojavanja glasova. "Naučili smo nešto iz ovog referenduma." Direktor turske Fondacije za ekonomske i društvene studije Etyen Mahcupyen izjavio je za SETimes da će AKP nastaviti svoju izbornu dominaciju dok god se kao stranka ona jedina bude dodvoravala rastućoj religioznoj srednjoj klasi u Turskoj, koja zahtijeva veće slobode i demokratska prava. "Ovaj referendum pokazuje da će AKP imati dobru šansu da ponovno stupi na vlast nakon narednih izbora [2011. godine], ukoliko opozicione stranke ne izmijene svoju strategiju," izjavio je on. Tim reformama također se popločava put za suđenje vojnim oficirima na civilnim sudovima -- uključujući potencijalno i one koji stoje iza brutalnog državnog udara u septembru 1980. Pored toga, njima će se uvesti veća zaštita privatnosti, veća prava žena, djece i starijih lica, te kolektivno ugovaranje za zaposlenike u javnom sektoru. Taj rezultat pozdravila je EU, koja je podržala paket s amandmanima. "Te reforme predstavljaju korak u ispravnom pravcu, jer se njima obrađuje niz dugoročnih prioriteta u naporima Turske ka potpunoj usklađenosti s kriterijima za pristupanje [EU]," izjavio je povjerenik za proširenje Stefan Fuele. Povezani članci Loading Hugh Pope, stručnjak za Tursku i analitičar pri Međunarodnoj kriznoj grupi, također je pozdravio taj rezultat. "Uz sve kompleksnosti te situacije, to je vlada koja pokušava krenuti naprijed s reformom," izjavio je on za SETimes. "Turska je zemlja koja je definitivno zaslužila mnogo bolju i ozbiljniju pažnju od strane EU nego što je trenutno dobiva." To glasanje otkrilo je oštre podjele u stavovima Turske prema njenoj vladajućoj stranci. Svaka od njenih zapadnih obalskih pokrajina glasala je protiv tih mjera. Na jugoistoku, gdje je glavna kurdska politička grupacija, Partija mira i demokratije (BDP), bila pozvala na bojkot, mnogi su odbili glasati. U jednoj pokrajini, Hakkari, izlaznost je bila samo 6%. Pope je izjavio da uprkos svojoj pobjedi AKP treba biti oprezna. "Ona će definitivno morati BDP uzeti zaozbiljno, a postoje vrlo jasni znaci da su zapadne obalske pokrajine skeptične prema namjerama vlade, a to su prave oblasti-pokretači u Turskoj." Ovaj sadržaj je naručen za SETimes.com. Loading Glasanje Loading Your email has been sent.

