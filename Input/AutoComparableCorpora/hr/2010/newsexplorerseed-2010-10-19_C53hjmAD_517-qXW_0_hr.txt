Njemačka kancelarka Angela Merkel i francuski predsjednik Nicolas Sarkozi (Sarkozy) su prilikom svog susreta u francuskom ljetovalištu Dovil (Deauville) najviše vremena proveli razgovarajući o tome kako EU može spriječiti da njene države zapadnu u finansijsku krizu. Ni Berlin ni Pariz ne žele da se ponovi slučaj Grčke koja je proteklog proljeća bila na rubu bankrota. Kako sporazum o garancijama EU za kredite njenih pojedinih članica ističe za dvije godine, bila je ovo prilika da se postave okviri za novi stabilizacioni mehanizam za euro, ističe francuski predsjednik Nicola Sarkozi: "Finansijska kriza je pokazala da je neophodno da reformišemo procedure koje postoje i da bolje koordiniramo našu privrednu politiku. Stoga ćemo u Briselu iznijeti zajednički njemačko-francuski prijedlog. Država koja u roku od šest mjeseci ne bude poduzela ništa da smanji deficit u svom budžetu, mora biti kažnjena." Bildunterschrift: Großansicht des Bildes mit der Bildunterschrift: "Potrebna promjena ugovora" Ovaj prijedlog je ustvari kompromis između dosadašnjih stavova dvije vlade. Francuska nije htjela da podrži Njemačku koja se zalagala za to da se automatski izreknu kazne onima koji „uđu u minus“. Njemačka kancelarka Merkel se, s druge strane, nakon sastanka u Dovilu sigurno raduje otvaranju mogućnosti da EU interveniše u slučaju da nekoj njenoj državi prijeti bankrot. "Za to nam je potrebna promjena evropskih ugovora, koja bi omogućila da u slučaju krize u njenom savladavanju učestvuju i oni koji su dali kredite i garancije pojedinim državama. Važno je da uspostavimo takve mehanizme kako bi se svi ponašali odgovorno i to je pouka krize koja je iza nas." Bildunterschrift: Großansicht des Bildes mit der Bildunterschrift: Susret njemačke i francuske delegacije u Dovilu (Deauville) Novi partner - Rusija Merkel i Sarkozi su razgovarali i o sigurnosnim pitanjima. Oni očekuju da im se danas pridruži i ruski predsjednik Dmitri Medvedjev s kojim će razgovarati o ponudi NATO-a Rusiji da se uključi u uspostavu sigurnosnog antiraketnog štita iznad Evrope. Čini se da je ta ideja u međuvremenu postala prihvatljiva i vladi u Berlinu. Kancelarka i francuski predsjednik će osim toga gostu iz Moskve prenijeti da nova strategija NATO-a, o kojoj će se razgovarati na samitu alijanse narednog mjeseca, nije usmjerena protiv Rusije. Stoga je Medvedjevu upućena pozivnica da i sam prisustvuje spomenutom samitu u Lisabonu. Očekuje se da Medvedjev večeras odgovori da li prihvata poziv. Autor: dpa/ap/afp/A. Slanjankić Odg. ur.: Z. Arbutina

