Automobili, Svijet Srijeda, 24.02.2010. Tagovi: Toyota, SAD 23:03 SAD: Isprike predsjednika uprave Toyote na saslušanju u Kongresu Akio Toyoda, predsjednik uprave japanskog automobilskog diva Toyota Motor Corp., rekao je u srijedu na saslušanju u američkom Kongresu da njegova tvrtka "nikada ne bježi od problema" i ispričao se za prometne nesreće koje su izazvali njezini automobili. "Sasvim otvoreno govoreći, bojim se da je tempo s kojim smo se razvijali bio prebrz. Sa žaljenjem moram reći da je to rezultiralo pitanjima sigurnosti opisanim u sadašnjim opozivima. Duboko žalim zbog svake nesreće koju su doživjeli vozači Toyote", rekao je Toyoda, 53-godišnji unuk osnivača tvrtke, u svjedočenju pred Odborom za nadzor i vladine reforme Predstavničkog doma Kongresa. Toyoda, koji je na čelu najvećeg svjetskog proizvođača autombila od lipnja 2009., pozvan je da svjedoči pred Kongresom nakon opoziva oko 6,5 milijuna Toyotinih vozila u SAD-u, zbog problema s papučicom gasa i nekontroliranim ubrzavanjem vozila, koja su izazvala brojne prometne udese s do sada potvrđenih 39 žrtava. Toyoda je prvo odbio svjedočiti pred američkim Kongresom, ali je prošloga tjedna promijenio stajalište kada je službeno pozvan. "Ja sam unuk osnivača. Sva Toyotina vozila nose moje ime. Kad su ona oštećena i ja sam. Viša od svih želim da Toyotina vozila budu sigurna i da se naši kupci u njima osjećaju sigurno", rekao je Toyoda u uvodnoj izjavi na engleskom jeziku, a kasnije je na pitanja članova odbora odgovarao na japanskom. Istaknuo je da Toyota prodaje vozila u SAD-u već 50 godina, a proizvodi ih u SAD-u 25 godina, te da zajedno s dobavljačima, u proizvodnji, prodaji i održavanju zapošljava 200.000 Amerikanaca. On je naglasio da Toyota poduzima najveće napore kako bi obnovila povjerenje u svoja vozila, te da je njegov najviši priotitet "poboljšanje kvalitete ispred proizvedenih količina" vozila. Akio Toyoda izrazio je sućut obitelji policajca iz San Diega, koji je u kolovozu 2009. poginuo s još tri člana obitelji u Lexusu koji je nekontrolirano ubrzao na autocesti. Majka poginulog policajca također će svjedočiti pred kongresnim odborom. Američki ministar prometa Ray LaHood rekao je ranije pred odborom da Toyotina vozila obuhvaćena opozivom nisu sigurna za vožnju dok se na njima na obave popravci. Također je kazao kako njegovo ministarstvo ne može reći radi li se ili ne o problemima s elektronikom, kod naglog ubrzanja Toyotinih vozila. Čelnik Toyote u SAD-u, James Lentz III., koji je pred istim odborom svjedočio u utorak, rekao je kako nije siguran da je tvrtka riješila problem s nekontroliranim ubrzanjem vozila, iako je zbog njega opozvala oko 8,5 milijuna vozila u svijetu. Na pitanje kongresnika Henrya Waxmana, vjeruje li da će opoziv radi promjene podnih obloga i popravka papučica gasa riješiti problem naglih ubrzanja, Leintz je odgovorio "ne u cijelosti", dodajući kako će Toyota nastaviti budno pratiti stanje i otklanjati nedostatke. Tržište Sjeverne Amerike najvažnije je za Toyotu, koja na njemu u prosjeku prodaje 32 posto svoje proizvodnje, dok u Japanu prodaje 25 posto. U SAD-u je u recesijskoj 2009. prodano 1.770.149 Toyotinih vozila, dok je 2008. taj broj iznosio 2.217.662 od ukupno proizvedenih 8.913.000 vozila. (H)

