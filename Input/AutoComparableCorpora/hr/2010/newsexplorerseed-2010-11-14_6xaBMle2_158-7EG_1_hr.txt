Hrvatska narodna banka (HNB) intervenirala je danas na deviznom tržištu prodavši 116,4 milijuna eura po prosječnom tečaju od 7,391172 kune za jedan euro, objavljeno je iz središnje banke. To je četvrta intervencija HNB-a na deviznom tržištu u ovoj godini, pri čemu je to prva ovogodišnja intervencija u kojoj je HNB prodavao eure bankama, povlaćeći time oko 860 milijuna kuna. U prethodne tri intervencije HNB je otkupljivao eure od banaka. Prva intervencija bila je 24. lipnja, kada je HNB otkupio od banaka 125,6 milijuna eura po prosječnom tečaju od 7,201095 kune za jedan euro. U drugoj intervenciji, 29. lipnja, HNB je od banaka otkupio 118,7 milijuna eura po prosječnom tečaju od 7,200433 kune za euro. Treća intervencija je bila 9. srpnja, kada je HNB otkupio od banaka 119,4 milijuna eura po prosječnom tečaju od 7,204765 kuna za euro. Kuna je na danas utvrđenoj tečajnoj listi Hrvatske narodne banke oslabila prema euru za 0,03 posto u odnosu na jučerašnju tečajnu listu, a za 0,32 posto prema tečajnici od prošloga petka. Srednji tečaj eura na današnjoj tečajnoj listi HNB-a iznosi 7,393417 kuna.

