U glavnom gradu Tajlanda je vojska u ranim jutarniim satima srijede nasilno probila barikade protestanata koji već tjednima blokiraju središte Bangkoka. Predstavnici oporbe su objavili kapitulaciju, javljaju agencije. Nakon što je tajlandska vojska nasilno probila barikade oporbe u središtu glavnog grada, predstavnik pobunjenika Jatopurn Prompan izjavio je da demonstranti "odustaju od daljnjih borbi kako bi se spriječile daljnje žrtve." Pripadnici tajlandske vojske koji su oklopnim vozilima probili barikade opozicije koristili su streljivo i suzavac. Putem megafona demonstranti su pozivani da se uklone s ulica. Usprkos tome su tisuće demonstranata odbile napustiti barikade, a u trenutku kada je vojska krenula u njihov proboj prepreke su polivene benzinom i zapaljene. Središte Bangkoka s velikim trgovačkim centrom poprište je žestokih sukoba. Do eskalacije nasilja došlo je nakon neuspjeha pokušaja posredovanja između predstavnika vlade i oporbe. Vlada je odbila pregovarati s pobunjenicima dok god se ne uklone barikade iz središta glavnog grada i time okonča blokada koja traje već devet tjedana. Jedan od vođa protestnog pokreta, Nattawut Saikua, pozvao je tijekom noći sve pristalice da se pripreme za slučaj pokušaja nasilnog slamanja pobune. Raniji predsjednik vlade Thaksin Shinawatra, koji živi u egzilu (dijelom i u Crnoj Gori) i čiji povratak u zemlju zahtijevaju predstavnici oporbe, upozorio je na opasnost građanskog rata u zemlji. On je u telefonskoj izjavi novinskoj agenciji Reuters izjavio da bi nasilno slamanje protesta moglo dovesti do duboke mržnje protiv vlade i nastanka gerilskog pokreta u zemlji. Istovremeno je osporio tvrdnje da je proteklih dana sabotirao nastojanja da se započnu pregovori između predstavnika oporbe i kabineta. U protestima koji traju već devet tjedana do sada je poginulo oko 70 ljudi. Demonstranti koje zbog njihove odjeće nazivaju i "crvenokošuljašima" imaju veliku podršku među siromašnjijim slojevima stanovništva. Jedan od glavnih političkih zahtijeva je raspisivanje novih parlamentarnih izbora u zemlji. Većina su pristalice ranijeg premijera Thaksina Shinawatre. deutsche welle

