Američka državna tajnica Hillary Clinton otvorila je prve izravne pregovore između Izraelaca i Palestinaca u gotovo dvije godine. Tako je ponovno pokrenut međunarodni pokušaj postizanja rješenja bliskoistočnoga problema, javljaju agencije. Clinton je u State Departmentu ugostila izraelskoga premijera Benjamina Netanyahua i palestinskoga predsjednika Mahmuda Abasa. U uvodnome govoru spomenula je i sumnju i skepsu koja ide uz te pregovore, kao i prošle neuspjehe. No današnjim boravkom ovdje svaki od vas učinio je važan korak k oslobađanju svoga naroda od okova povijesti koju ne možemo promijeniti i krenuo prema budućnosti mira i dostojanstva koju samo vi možete stvoriti, rekla je. Netanyahu: Teroristi neće spriječiti mir Netanyahu je rekao kako je uvjeren da se sigurnosne potrebe njegove zemlje i palestinska želja za ostvarenjem državnosti mogu pomiriti. Posve sam je svjestan i poštujem želju vašega naroda za suverenošću, rekao je Netanyahu. Dodao je kako će obje strane morati učiniti bolne ustupke i onoj drugoj priznati pravo na postojanje, žele li postići trajno rješenje. Neću dopustiti teroristima da spriječe put k miru, ali kao što su ovi događaji pokazali, mir se mora temeljiti na sigurnosti, kazao je Netanyahu na početku izravnih pregovora s Palestincima. U Washingtonu nema nekih ključnih igrača - Hamasa, vladara pojasa Gaze, koji je odlučio pokazati da ne odustaje od svoga krvavog scenarija - nastavka napada na Izrael. Došlo je vrijeme da Palestinci dožive slobodu Palestinski predsjednik Mahmud Abas pozvao je Izrael da prekine s naseljavanjem Židova i ukine embargo u Pojasu Gaze, koji nadzire pokret Hamas. Došlo je vrijeme da ostvarimo mir i dođe kraj okupaciji koja je počela 1967., došlo je vrijeme da Palestinci dožive slobodu, pravdu i neovisnost. Vrijeme je da Palestinci dobiju suverenitet, pokraj Države Izrael, vrijeme je da završi borba na Bliskom istoku, rekao je. Netanyahu i Abas ponovno će se sastati 14. i 15. rujna i to u regiji, izjavio je posebni američki izaslanik za Bliski istok George Mitchell. Dodao je da su pristali na rok od jedne godine tijekom kojega bi trebali postići mirovni sporazum, a sastajat će se svaka dva tjedna. Sastanku će ponovno nazočiti i američka državna tajnica Hillary Clinton. Svijet pozdravlja obnovu bliskoistočnih mirovnih pregovora Teroristički napadi ne smiju zasjeniti izravne pregovore Izraela i Palestinaca, rekao je glavni tajnik UN-a Ban Ki-moon. Obnovu dijaloga pozdravili su Europska unija, Rusija i Katolička crkva, dok je iznimka palestinski pokret Hamas, koji najavljuje nastavak protuizraelskog otpora. Naoružani ogranak Hamasa preuzeo je odgovornost za sinoćnji napad na Zapadnoj obali, drugi u 24 sata na tom području, u kojemu su ranjene dvije osobe. U prvom napadu u utorak poginula su četiri izraelska doseljenika, među kojima trudnica. Američki predsjednik Barack Obama dan prije je održao odvojene sastanke s Netanyahuom i Abasom kako bi ih potaknuo da se što prije pozabave najvećim problemima koje moraju prevladati da bi postigli trajan mir.

