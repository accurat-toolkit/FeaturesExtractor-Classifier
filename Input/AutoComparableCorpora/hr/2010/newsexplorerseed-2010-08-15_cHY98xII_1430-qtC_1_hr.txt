U posljednje vrijeme u Gazi su oboreni brojni Guinnessovi svjetski rekordi kako bi se skrenula pažnja na težak položaj palestinskog naroda. Ovim rekordima pridružio se još jedan stanovnik, koji je napravio najveću ramazansku svjetiljku na svijetu. Svjetiljka visoka 10 i široka 3,5 metara napravljena je od drveta i tkanine po uzoru na svjetiljke koje obasjavaju ulice širom muslimanskog svijeta tokom svetog mjeseca. Odlučan sam postaviti svjetski rekord i poslati poruku svijetu da prekinu blokadu Gaze, rekao je 24-godišnji Mustafa Massoud koji je potrošio oko 300 eura na materijale potrebne za izgradnju. Massoud se nada da će poruka stići i do rivalskih vlada u Gazi i Zapadnoj obali i da će uspjeti premostiti razlike. Inače, ovo je treći pokušaj u nizu obaranja svjetskih rekorda, nakon što je UN-ova agencije za palestinske izbjeglice postavila rekorde u najvećem broju djece koja žongliraju košarkašku loptu i najviše letećih zmajeva. I dva prethodna događaja su za cilj imala privlačenje međunarodne pažnje na položaj Palestinaca u Gazi, koji se nalaze pod četverogodišnjom izraelskom i egipatskom blokadom. Izrael je smanjio restrikcije nakon međunarodnog skandala koji je izazvao napad na humanitarne brodove i dopustio ulazak osnovnim životnim namirnicama. Ipak, Izrael još uvijek strogo kontrolira kretanje ljudi u i iz Gaze, koja je od lipnja 2007. godine pod kontrolom Hamasa.

