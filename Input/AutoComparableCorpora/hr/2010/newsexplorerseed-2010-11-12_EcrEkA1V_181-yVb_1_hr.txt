Europska agencija za zrakoplovnu sigurnost (EASA) izvijestila je u četvrtak kako je najvjerojatniji uzrok kvara na motoru Qantasova zrakoplova A380, koji je prošli tjedan prisilno sletio u Singapuru, vatra koja je izbila zbog istjecanja ulja te je izdana odredba o obveznoj provedbi niza provjera i inspekcija na svim sličnim zrakoplovima koji koriste Rolls Royceove motore tipa Trent 900. Australska zrakoplovna tvrtka Qantas u četvrtak je priopćila da očekuje kako će njezina flota Airbusa A380 ostati prizemljena još najmanje 48 sati kako bi se nastavila istraga o prošlotjednom kvaru na motoru, koji je rezultirao dramatičnim izvanrednim slijetanjem zrakoplova u Singapuru. Singapore Airlines, koji također posjeduje zrakoplove A380 s Rolls Royceovim motorima tipa Trent 900, izvijestio je kako će na nekim letovima možda biti potrebno zamijeniti neke zrakoplove A380 manjima kako bi se ispunio naputak o provjerama i inspekcijama motora. Iz tvrtke Rolls Royce su istaknuli da je riječ o prvome takvom kvaru na nekom od njezinih motora za civilnu uporabu od 1994. "Radimo u uskoj suradnji s Airbusom, našim klijentima i vlastima, i kao i uvijek sigurnost ostaje naš najveći prioritet", kaže se u izjavi. Dionice Rolls Roycea na londonskoj burzi od prošlog su tjedna pale za oko 10 posto.(hina/metro-portal)

