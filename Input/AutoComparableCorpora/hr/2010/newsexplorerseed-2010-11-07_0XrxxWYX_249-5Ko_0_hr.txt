Američka državna tajnica Hillary Clinton i izraelski premijer Benjamin Netanyahu u četvrtak su nakon maratonskog sastanka u New Yorku objavili zajedničko saopćenje u kojem najavljuju da će "blisko surađivati u narednim danima" prema nastavku direktnih pregovora o miru na Bliskom istoku. ''Razgovori između premijera i državne tajnice bili su usredotočeni na omogućavanje uvjeta za nastavak direktnih pregovora usmjerenih na stvaranje dviju država. Njihovi timovi će na tom cilju usko zajednički surađivati u narednim danima, stoji u šturom zajedničkom saopćenju koje je, nakon cjelodnevnih razgovora'', objavio State Department. Razgovori su opisani kao "prijateljska i produktivna razmjena gledišta", bez spomena napretka prema vraćanju za pregovarački stol premijera Netanyahua i palestinskog predsjednika Mahmuda Abasa. U dijelu saopćenja izdvojenog navodnicima stoji da je Clinton ponovila kako "SAD vjeruje da se kroz pregovore u dobroj vjeri strane mogu dogovoriti o ishodu koji će okončati sukob i biti usklađen s palestinskim ciljem nezavisne i održive države, na temelju granica iz 1967., uz dogovorene zamjene (teritorija) te s izraelskim ciljem jevrejske države sa sigurnim i priznatim granicama koje odražavaju naknadni razvoj i zadovoljavaju izraelske sigurnosne zahtjeve". Do sastanka Clinton-Netanyahu, na kojem je sudjelovao i posebni američki izaslasnik za Bliski istok George Mitchell, došlo je dva dana nakon američke kritike planova Izraela za gradnju novih 1.300 stanova u arapskom, istočnom Jerusalemu, prenosi u petak Hina. Direktni mirovni pregovori između Izraela i Palestinske samouprave, koji su započeli sa svečanošću u Bijeloj kući 1. septembra, upali su u zastoj manje od mjesec dana kasnije kada je istekao djelomični 10-mjesečni izraelski moratorij za gradnju na Zapadnoj obali. Predsjednik Abbas odbio je nastaviti pregovore ako Izrael ne zaustavi kolonizaciju okupiranih palestinskih teritorija. Oko pola miliona Židova naseljeno je na Zapadnoj obali i u istočnom Jerusalemu otkako je Izrael 1967. okupirao te teritorije u bliskoistočnom ratu. UN naziva ta jevrejska naselja ilegalnima, a prema Međunarodnom odboru Crvenog križa (ICRC) ona su kršenje IV Ženevske konvencije o djelovanju na okupiranim teritorijima. Palestinci planiraju učiniti istočni Jerusalem glavnim gradom svoje buduće države. Izrael je taj dio grada anektirao 1980. što nikada nije međunarodno priznato. Izraelska vlada traži da se gradnja u istočnom Jerusalemu tretira različito od one u ostatku Zapadne obale što je ovih dana ponovio i premijer Netanyahu.

