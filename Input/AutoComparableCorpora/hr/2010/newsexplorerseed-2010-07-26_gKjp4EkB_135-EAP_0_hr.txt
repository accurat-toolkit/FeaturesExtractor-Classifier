Do sada je identificirano 16 žrtava i njihove porodice su o tome obavještene, izjavio je u nedjelju (25.jula) na konferenciji za novinare predstavnik policije u Duisburgu. Prema njegovim riječima, među stradalim su jedan Holanđanin, jedan Australijanac te Kinez i Italijan. Organizator "Love Parade" je tom prilikom saopštio da se takve manifestacije ubuduće više neće organizirati. Nesreća se dogodila oko 17 sati u tunelu kojim se prilazilo do mjesta održavanja parade u kojoj je, prema podacima organizatora, sudjelovalo oko 1,4 miliona ljudi. Do masovne panike je došlo kada se više stotina hiljada ljudi u subotu (24. jula) oko podneva našlo na putu prema staroj teretnoj željezničkoj stanici u njemačkom gradu Duisburgu, gdje je ove godine prvi put organiziran taj inače najveći svjetski festival techno muzike na otvorenom. Ljudi, pretežno mladi, usmjeravani su ka centralnom mjestu festivala, gdje su bile podignute bine, iz dva pravca. Mase su se susretale između dva tunela, gdje je – prema navodima očevidaca – u jednom trenutku došlo do nepodnošljive gužve i totalnog zastoja. Mladi su pokušavali da pređu jedan zid i da se na njega popnu preko željeznih stepenica. Kada su neki od njih pali u masu, izbila je panika. Bildunterschrift: Neki su pokušavali da preko zida napuste područje između dva tunela Festival je nastavljen i nakon nesreće Policija je najprije saopštila da je tom prilikom poginulo najmanje 10 ljudi, a oko stotinu povrijeđeno. No, najnoviji bilans glasi: 19 poginulih i 342 povrijeđenih. Gradonačelnik Duisburga Adolf Sauerland je u prvim reakcijama opravdao pojedine kritike na račun policije i koncepta kojim je manifestacija trebalo da se odvija u svim, za takve prilike, predviđenim mjerama sigurnosti. Bildunterschrift: Autoput broj 59 i područje gdje se održavala Love Parada Uslijedila je akcija vatrogasnih i drugih spasilačkih ekipa. Autoput broj 59 je u cjelosti bio zatvoren za saobraćaj kako bi se na njemu podigli medicinski šatori i omogućilo slijetanje helikopterima. Lakše povrijeđeni su autobusima prebacivani u najbliže klinike. Festival techno muzike "Love Parade" je nastavljen i nakon nesreće, prije svega iz sigurnosnih razloga, kako među prisutnim ne bi došlo do nove još veće panike. Ljudi su postepeno, sve do ponoći, napuštali ograđeno područje koje je bilo predviđeno za „Paradu ljubavi“. Bildunterschrift: Spasilačke ekipe pokušavaju da zbrinu povrijeđene Angela Merkel duboko pogođena Njemačka kancelarka Angela Merkel je u prvim reakcijama izrazila duboku pogođenost zbog nesreće u Duisburgu: „U ovom teškom trenutku mislim na porodice žrtava. Izražavam im saučešće. Ti mladi ljudi su došli da se zabavljaju…“, kazala je, pored ostalog, Angela Merkel. I ostali njemački zvaničnici su izrazili bol i tugu i uputili izraze sućuti porodicama žrtava. Bildunterschrift: Manifestacija "Love Parade" je od 1989. svake godine najprije bila organizirana na ulicama Berlina, a u industrijsku Rursku oblast, u zapadnom dijelu Njemačke, prebačena je 2007. godine i to zbog nesuglasica gradskih berlinskih vlasti i finansijskih problema. U Dortmundu se 2008. na „Paradi ljubavi“ okupilo oko 1,5 milion ljudi. Ovogodišnja "Love Parade", pod motom „The Art of Love“, trebalo je da bude jedna od najvažnijih i najvećih manifestacija u sklopu evropskog glavnog grada kulture „Ruhr 2010“. No, završila je tragično... Agencije / Senad Tanović Odg. urednica: Belma Fazlagić-Šestić

