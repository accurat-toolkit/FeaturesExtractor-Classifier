Predstava 'Povijest gledanja' autora Olivera Frljića nastala je u produkciji Studija za suvremeni ples i dance_lab collectiva, a koautori i izvođači su Bosiljka Vujović Mažuran, Ana Mrak, Petra Hrašćanec Herceg, Branko Banković, Aleksandar Čavlek i Danko Stjepanović. Oliver Frljić, poznat kao redatelj koji ne priznaje granice, zajedno s članicama ansambla Studija za suvremeni ples preispituje konstruktivne elemente plesne predstave. Također, propitkuje gledanje kao dominantnu perceptivnu strategiju u izvedbenim umjetnostima. Što bi bila povijest gledanja? Koji tip događajnosti i koja izvedbena situacija su potrebne da bi se nešto kvalificiralo kao dio povijesti gledanja - samo su neka pitanja koja postavlja predstava. Oliver Frljić, višestruko nagrađivani kazališni redatelj, rođen je 1976. u Travniku. Diplomirao je filozofiju i religijsku kulturu te kazališnu režiju i radiofoniju na Akademiji dramske umjetnosti. Osnovao je amatersku kazališnu skupinu Le Cheval, s kojom nastupa na festivalima kazališnog amaterizma, kao što su TEST! (Teatar studentima!) ili SKAZ. Režirao je 'Blizanke', 'Turbo folk', 'Strah u Ulici lipa', 'Bakhe' i dr. Studio za suvremeni ples, prvi je hrvatski ansambl suvremenoga plesnog, koji svoj rad temelji na tradiciji inovacije u polju suvremenoga plesnog izraza. Uz domaće koreografe koji su godinama djelovali i djeluju na hrvatskoj plesnoj sceni, ansambl je surađivao i s brojnim vrhunskim koreografima i pedagozima iz Francuske, Engleske, SAD-a, Španjolske, Slovenije, Nizozemske. (Hina) vrijeme: 15.9.2010. mjesto: Zagreb; Teatar &TD, Savska25 organizator: Studio za suvremeni ples url: http://www.ssp.hr Komentari (0) Napišite komentar Morate imati Facebook račun i biti prijavljeni da biste mogli poslati komentar.

