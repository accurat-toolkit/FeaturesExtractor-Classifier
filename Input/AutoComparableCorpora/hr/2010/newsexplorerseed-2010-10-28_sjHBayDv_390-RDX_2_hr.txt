Kineski ministar vanjskih poslova Yang Jiechi zatražio je u subotu od Amerike da “bude oprezna glede tog vrlo osjetljivog pitanja i da poštuje suverenitet i teritorijalnu cjelovitost Kine, te da ne daje pogrešne izjave”. SAD je pojačao azijsku diplomaciju otkako je na čelu američke administracije Barack Obama i strahuje da bi mogao biti isključen iz grupacija kao što je EAS dok Kina širi svoju diplomatsku i ekonomsku nazočnost. EAS u sjeni sukoba divova Međutim, ovogodišnji summit, peti od utemeljenja EAS-a 2005., zasjenjen je sporom Kine i Japana oko pomorskog teritorija. Odnosi dviju zemalja pogoršali su se prošloga mjeseca kada je Japan zadržao kapetana kineske koćarice koja se sudarila s brodom japanske obalne straže u spornim vodama u Istočnom kineskom moru. Do sudara je došlo nedaleko od otočića koje Kinezi nazivaju Diaoyu, a Japanci Senkaku. Obje strane prisvajaju otoke zbog kojih već nekoliko desetljeća traje teritorijalni spor. Nakon ovog incidenta, počeli su politički prijepori između zemalja koji još uvijek traju. Clinton je predložila trilateralni sastanak SAD-a, Kine i Japana na kojem bi se pokušale ublažiti napetosti. Također je rekla da se SAD zalaže za mirno rješavanje pomorskih sporova u skladu s međunarodnim pravom. Svijet ne smije ovisiti o Kini - Vrlo smo jasno rekli dvjema stranama da želimo da se temperatura snizi – rekao je jedan američki dužnosnik nakon susreta Clinton i kineskog ministra vanjskih poslova na rubu summita. SAD želi “povratak normalnih odnosa između Japana i Kine te poduzimanje koraka za obnovu povjerenja”, dodao je. Clinton je izrazila zadovoljstvo zbog kineskog uvjeravanja da će nastaviti izvoziti rijetke minerale, ali je kazala kako i dalje smatra da svijet mora razviti alternativnu opskrbu. Azijski divovi Japanski premijer Naoto Kan izjavio je u subotu da je uvjeren da Japan i Kina mogu održati suradnju te da su dobri odnosi između dva najveća azijska gospodarstva vrlo važni za stabilnost Azije i svijeta. SAD i Rusija, koje su na sastanku u Hanoju počasni gosti, prihvatile su poziv da nazoče idućem EAS-u u svojstvu članica. Obje zemlje su “prihvatile i potvrdile da će sudjelovati na idućem EAS-u 2011. u Indoneziji”, izjavio je glasnogovornik ASEAN-a Tran Ngoc An. Na sastanku na vrhu EAS-a sudjeluje deset zemalja ASEAN-a (Savez zemalja jugoistočne Azije) plus Australija, Kina, Indija, Japan, Novi Zeland i Južna Koreja.

