Pregovori o miru na Bliskom istoku ne samo da su zamrznuti nego se na cijelo to područje spušta pravo ledeno doba. U nadigravanju tko može glasnije vikati da ima pravo, najdalje je u ovome trenutku otišao izraelski premijer Benjamin Netanyahu, što ne znači da ga sutra, potaknuta njegovim riječima, neće nadglasati palestinska strana, točnije cijela Arapska unija. Sutrašnje okupljanje Unije na dnevnom redu ima, a što drugo, nego pojednostavnjeno: tko je lud, a tko normalan u polustoljetnom nadmetanju pravima dvaju naroda, pri čemu oni koji raspravljaju nikada ne misle na žrtve! Tijekom vremena zauzimanjem nekoliko tisuća ljudi koji su na posredan ili neposredan način sudjelovali u privođenju dviju strana pregovorima, a onda i miru u tome dijelu svijeta iskristalizirala su se dva temeljna problema: granice i naseljavanja! Ovo posljednje u najnovijoj razmjeni uvjeravanja i namjernih uvreda, na relaciji Izrael - SAD, izazvalo je krizu, katastrofu nezabilježenu u specijalnim odnosima dviju država saveznica. Naime, ne samo da Izrael nije zaustavio gradnju naselja, nego u Jeruzalemu, na koji i Palestinci i Izraelci polažu jednako pravo, u palestinskom području gradi novih 1600 s namjerom da to bude 5000. S takvim paketom stigao je u Washington na razgovor s predsjednikom Barackom Obamom izraelski premijer. Što je tko komu rekao tijekom cjelodnevnih napetih sastanaka istine i objašnjena pomalo cure u javnost, no čini se, nije nimalo dobro za mir na Bliskom istoku. Izaslanstvo koje je pratilo Netanyahua nije željelo ništa komentirati, no njihova lica, tvrde novinari koji su pratili događaj, govorila su da stvari ne idu u korist izraelskog premijera. Novi dogovor nije postignut i Benjamin Netanyahu otišao je kako je i došao - s istim stajalištem, ali sada i s potvrđeno zategnutim odnosima s glavnim saveznikom. Pri čemu, čini se, američki predsjednik upravo izraelskog premijera smatra dijelom problema, zaprekom rješenju! Amerikanci su bili jasni: nemoguće je pregovarati o miru dok Izraelci naseljavaju svoje ljude na okupiranim područjima! Ukratko katastrofalan posjet Benjamina Netanyahua, koji je pokazao koliko je duboka i teško rješiva kriza u postojećim odnosima Izraela i SAD-a. U njezinu je središtu trenutačno najosjetljiviji problem, u kojem emocije sukobljenih strana idu daleko ispred razuma, budućnost Jeruzalema. Kada se govori o naseljavanjima, treba reći da gotovo pola milijuna Židova živi u više od stotinu naselja podignutih nakon izraelske okupacije Zapadne obale i istočnog Jeruzalema 1967. Gradili smo i gradit ćemo!, riječi su izraelskog premijera. Dakle, razvoj događaja isključuje bilo kakve izglede za neki novi ozbiljni krug pregovora. Nažalost, i bez toga ni Izraelci ni Palestinci nisu spremni za pregovaranje. Sudbina sadašnje izraelske vlade, pa tako i premijera, u rukama je nacionalista koji ne žele nikakve kompromise s Palestincima, poznavajući dobro premijera koji jednako tako ne želi ugroziti svoj ostanak na vlasti! S druge strane, Mahmoud Abbas je preslab i teško je povjerovati da može nametnuti sporazum Palestincima u podijeljenim redovima između Fataha i Hamasa. Stoga su najveća očekivanja od najjačega, SAD-a. Barack Obama tvrdi da je mir na Bliskom istoku strateški prioritet Amerike. Što bi to u ovome trenutku trebalo značiti? Odgovori se baš ne nude, osim upozorenja starih, kao i problem Bliskog istoka koji cijeli otkucava kao tempirana bomba spremna eksplodirati u bilo kojem trenutku. Ako ne stvarate mir, barem izbjegnite sukobljavanja, rat. No je li u sadašnjem rasporedu snaga i to jednako tako nemoguće!

