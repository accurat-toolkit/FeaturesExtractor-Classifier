Sasvim je sigurno da više sjedimo pred TV-ekranima nego u kinodvoranama, ali nema šanse da dodjela televizijskih nagrada zasjeni dodjelu filmskih Oscara. Pa ipak, jako nas zanima koje su TV-serije, emisije, glumci i redatelji najbolji na svijetu, a to pak znači da su osvojili godišnje nagrade Emmy. Sinoć su u Los Angelesu “Emmyji” podijeljeni 62. put, a trijumfirala je nama poznata dramska serija “Momci s Madisona” (Mad Men) koja je treći put zaredom osvojila televizijski zlatni kipić! Na crvenom je tepihu trijumfirala i glumica Christina Hendricks, i to kao seks-bomba! Njezinu svijetloljubičastu haljinu čupavih detalja koju je dizajnirao Zac Posen zasjenilo je njezino grandiozno poprsje. Bilo je najzapaženije na ceremoniji čiji su crveni tepih ispunile toalete Armanija, Oscara de la Rente, Marchese, Zuhaira Murada, Alexandera McQueena, Ateliera Versace, Narcisa Rodrigueza... Bezobrazno sladostrasnu facu Jona Hamma, zvijezde “Mad Mena”, podvukao je “outfit” Giorgija Armanija. Odmah vam je jasno zašto taj tip glumi u seriji o egoističnom menadžerskom svijetu 1960-ih koji mora “prodaju pretvoriti u umjetnost” da bi alibirao konzumerizam, ali i sam sebe! Najboljom je komedijom postala “Modern family”, izmišljena priča snimljena na dokumentaran način, odakle joj uvjerljivost. I potvrda da su ugledni mediji poput Timea bili u pravu nazivajući je obiteljskom TV-komedijom godine. Emmyja je dobio i njezin scenarij i njezin sporedni glumac Eric Stonestreet. Najboljim je dramskim glumcem postao Bryan Cranston (Breaking Bad), a komičarskim Jim Parsons (The Bing Bang Theory). Najbolja je dramska glumica postala Kyra Sedgwick iz serije “Završni udarac” (The Closer). Kyra je zaslužila i modnog Oscara za izbor predivne tamnocrvene haljine Monique Lhillier! Za najbolju je miniseriju izabrana HBO-ova serija “Pacific” koju ćemo u jesenskoj shemi HTV-a gledati uz još jednog Emmyjeva laureata: seriju “Glee”, čija je glumica Jane Lynch osvojila nagradu Emmy kao najbolja sporedna glumica u žanru komedije. Glee je naziv za žanr glazbene “dramske komedije”, preuzet od naziva pjevačkih skupina, što i jest okosnica serije čiji je redatelj Ryan Murphy također osvojio Emmy. U Los Angelesu je trijumfirala i Edie Falco, trostruka laureatkinja “Sopranosa”. Proglašena je najboljom glumicom u seriji “Nurse Jackie”. Sjajno je izgledala u crnoj toaleti Bottega Veneto!

