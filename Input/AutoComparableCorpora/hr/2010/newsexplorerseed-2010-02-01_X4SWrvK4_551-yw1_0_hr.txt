Autor: Nikolina Šajn Objavljeno: 04.02.2010 Služba 911 28. kolovoza primila je poziv u kojem vozač Lexusa govori da je 'gas zapeo i nemaju kočnice, a dolaze do raskrižja' ZAGREB - Gotovo svaki put kada su se pojavili problemi s papučicom akceleratora, još od 2002., Toyota je podcjenjivala problem, tvrdi New York Times. VEZANE VIJESTI Vijesti Stvar se preokrenula kada je lani 28. kolovoza američka služba 911 u San Diegu primila ovaj poziv: “U Lexusu smo... idemo prema sjeveru na cesti 125 i naš se akcelerator zaglavio... u problemima smo... nemamo kočnice... približavamo se križanju... drž’te se... drž’te se i molite... molite...” Poziv je završio zvukom sudara. Poginulo je svih četvero putnika: Mark Saylor, njegova supruga Cleofe, 13-godišnja kći Mahala i šogor Chris Lastrella. Iako Lexus nije automobil koji je sada predmet opoziva, New York Times tvrdi da je upravo ova tragedija prisilila Toyotu da ubrza istragu, iako je dotad primila više od 2000 pritužbi na nenamjerno ubrzavanje njezinih automobila. Jer, Saylor je bio iskusni vozač, policajac kojem je posao bilo patroliranje po autocestama, pa ako je netko mogao staviti podivljali automobil pod kontrolu, to bi bio on. Dotad je Toyota pritužbe jednostavno tretirala kao problem s nepričvršćenim tepisima, a i jedna je federalna istraga pokazala da u modelima proizvedenim od 2002. do 2005. nisu otkriveni nikakvi defekti na vozilima, iako se u 20 od 432 slučajeva pod istragom dogodilo “naglo ili nenamjerno ubrzanje”. S Toyotinim papučicama akceleratora povezuje se tisuće prometnih nesreća u SAD-u te 19 smrtnih slučajeva, piše NYT. Toyota sada kaže da postoje dva problema - kombinacija nepričvršćenih tepiha koji mogu smetati akceleratoru na modelima u Americi i Kanadi te same papučice ekceleratora koje se mogu zaglaviti na modelima u cijelom svijetu. No, nekoliko tužbi protiv Toyote u SAD-u tvrdi da problem nema veze ni s papučicama ni s tepisima, već - s elektronikom. Jer, iako Toyotina istraga kompjutorskog sustava koji kontrolira rad motora i brzinu u njezinim automobilima nije pronašla nikakve probleme, u brojnim slučajevima ubrzanje se pojavilo i bez tepiha i bez zaglavljene papučice. Policija u San Diegu također tvrdi da nije uspjela isključiti probleme s elektronikom. - Toyota je cijelo vrijeme tvrdila da nema dokaza koji bi podupirali tvrdnje da postoji elektronski problem, ali tvrdili su i da nema nikakvih drugih problema kada su 2. studenoga izdali opoziv tepiha, a sada su to povukli - rekao je za londonski Times odvjetnik Saylorovih Tim Pestotnik. Američki Kongres već je od Toyote zatražio da preda sve analize i dokumente o povezanosti ili nepovezanosti elektronike s primijećenim problemima. Na probleme sa softverom sumnja i suosnivač Applea Steve Wozniak, koji tvrdi da njegov Prius ima akcelerator koji redovito “podivlja” kada ga namjesti na tempomat. Vezano uz Prius, preksinoć je stigao novi udarac za Toyotu, povezan upravo s tim modelom: japanske su vlasti Toyoti naredile da istraži stotinjak pritužbi da kočnice u Priusu reagiraju presporo. Prije toga, dionice Toyote pale su pet posto, nakon što je američki ministar prometa Ray LaHood poručio vlasnicima više od dva milijuna Toyoti da ih “prestanu voziti i odvezu do Toyotinog dealera jer oni vjeruju da imaju rješenje”. Potom je ipak pojasnio da je htio reći samo da ih odvezu na servis. Broj preporuka: 58 Objavi na Facebooku Više o... FACEBOOK KOMENTARI

