Popularna tableta za hitnu kontracepciju, poznata i kao "dan poslije", mogla bi se u hrvatskim ljekarnama naći već idućeg tjedna. Naime, Hrvatska agencija za lijekove još je u travnju izdala odobrenje za uporabu proizvoda pod nazivom escapelle, a u četvrtak se očekuje i odobrenje za stavljanje u promet. Liječnici za, Crkva protiv? Iako hrvatski ginekolozi već 20-ak godina za to propisuju više doze "običnih" kontraceptiva, na to što je escapelle registriran kao kontraceptiv reagiralo je Hrvatsko katoličko liječničko društvo. "Riječ je o abortivnom sredstvu, a nazvati ga kontraceptivom obmana je javnosti jer se za pilulom poseže upravo uz pretpostavku da je oplodnja već nastala", piše u službenom priopćenju HKLD-a. Također smatraju da je u opisu nuspojava očita površnost koja je opasna za zdravlje žena. – Opis relativizira razliku između medikacijskog i kirurškog pobačaja, a pobačaji kemijskim sredstvima produljeniji su i nesigurniji – upozoravaju iz HKLD-a. Hrvatski se ginekolozi ne slažu s ovim stavom i ističu da je bolje tableta nego pobačaj. – Riječ je o visokohormonskoj tableti koja, popijena u roku od 72 sata nakon spolnog odnosa, sprečava začeće ili prijenos oplođenog jajašca u maternicu – objasnio je ginekolog dr. Dubravko Lepušić. Nitko, ističe, pa ni znanost, pouzdano ne može reći je li u prva 72 sata nakon odnosa došlo do začeća ili ne. Bolje tableta nego pobačaj – Vikendom se po recept za "dan poslije" javi 15-ak mladih parova – otkriva dr. Lepušić. Dodaje da je s obzirom na oko 2000 maloljetničkih trudnoća u godini, od kojih 50 posto završi pobačajem, tableta sigurnije sredstvo. Sličan stav ima i poznati ginekolog prof. dr. V. Šimunić, koji ističe da je preporuku za ovu tabletu dao i SZO uz objašnjenje da bi mogla smanjiti pobačaje čak 50 posto. Iako smatra da je svaki pobačaj prekid života, ginekolog prof. Ante Čorušić, predstojnik Zavoda za ginekološku onkologiju u Petrovoj, koji je i sam član HKLD-a, kaže da je tableta mnogo bolje rješenje od pobačaja jer su posljedice pobačaja, od kojih je najteža neplodnost, mnogo teže. Crkva, dakako, još nema službenog stava o pojavljivanju pilule za dan poslije, ali se iz razgovora s nekolicinom svećenika može zaključiti da će biti protiv. Općenito, stav će Crkve, doznajemo, biti kao i prema kontracepciji premda će se i u samoj Crkvi lomiti koplja na pitanju je li riječ o abortivnom ili kontraceptivnom sredstvu. Irska i Poljska jedine imaju potpunu zabranu Irska i Poljska među rijetkim su zemljama u kojima je ova pilula posve zabranjena. Iako je u Mađarskoj bilo vrlo burnih prosvjeda, pilula je odobrena, no do današnjeg dana nema je u slobodnoj distribuciji u toj zemlji. Prije točno godinu dana talijanska agencija za lijekove također je odobrila ograničenu uporabu pilule za “dan nakon” iako je tome prethodilo dugo razdoblje žestokih prosvjeda Vatikana i kršćanski orijentiranih političara. U većini zemalja ograničenje se odnosi na to da pilule nisu dostupne u ljekarnama i ne mogu se dobiti na liječnički recept, nego samo u bolnicama u kojima se uzimaju pod kontroliranim uvjetima. Procjenjuje se da se od 2000. godine više od 620.000 žena u europskim zemljama odlučilo na ovaj oblik pobačaja.

