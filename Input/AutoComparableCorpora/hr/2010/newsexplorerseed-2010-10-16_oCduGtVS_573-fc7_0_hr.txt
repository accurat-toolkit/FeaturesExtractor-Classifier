Njime će kroz srce Evrope prolaziti brzi vozovi. Naziv tunela je St. Gotthard, a očekuje se da će biti dug 57 kilometara. "Bit će to spektakularni i grandiozni monument sa kojim će porediti druge tunele", kazao je švicarski ministar saobraćaja Morotz Leuenberger. Njegovom gradnjom stvorit će se nova mreža između sjeverne i jugoistočne Evrope. Očekuje se da će biti pušten u rad 2017. godine. U izgradnju tunela bit će uloženo sedam milijardi eura. Putnicima će biti omogućeno da brzo stignu iz talijanskog Milana u Zurich i to za manje od tri sata. Također će brže stizati u Njemačku, skrativši vrijeme putovanja za sat. Ovaj tunel jedna je od aktivnosti koje poduzimaju švicarske vlasti u borbi protiv zagađenja Alpa gustom saobraćajnom mrežom. Tom zagušenju na cestama doprinosi i činjenica da je Švicarska tranzitno područje susjednih zemalja. Tunel će se graditi 15 godina i biti širok 9,5 metara, a nalazit će se na dubini od oko 2.000 metara. Na njegovoj izgradnji angažovano je 2.500 radnika, saznaje AFP. Gotthard će tako dužinom nadmašiti tunel Seikan, koji ima 53,8 km i povezuje japanske otoke Honshu i Hokkaido, kao i 24,5 km dug tunel Laerdal u Norveškoj.

