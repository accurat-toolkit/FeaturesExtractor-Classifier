Prije nego što su objavljeni na internetu, dokumenti su dostavljeni New York Timesu, Guardianu i Spiegelu, a od ponedeljka su dostupni svima. Objavljivanje dokumenata vremenski se podudarilo sa sve glasnijim pozivima za prekid vojnih operacija u Afganistanu, prenosi RTS. Iako su lideri 70 država, uključujući SAD i Veliku Britaniju, prošle sedmice zaključili da bi afganistanske snage sigurnosti morale da preuzmu brigu o stabilnosti zemlje u naredne četiri godine, skica događaja koja proizilazi iz objavljenih dokumenata sasvim je drugačija. Navodi se da afganistanske snage sigurnosti nemaju snage da se suprotstave talibanima, kao i da su njemačke trupe, stacionirane na sjeveru države, u posljednje vrijeme, uključene u pravi rat, kao i da talibane nesebično pomažu pakistanske sigurnosne službe. "Američki ratni dnevnik" sadrži detalje o 144 incidenta u kojima su međunarodne snage u Afganistanu ubijale ili ranjavale civile, uključujući i incident od prije dvije godine, kada su Francuzi pucali na autobus pun djece. U sličnom incidentu, američki vojnici su ubili ili ranili 15 putnika. Poljski vojnici su, 2007. godine, iz osvete granatirali selo u kojem je bila svadba. Organizacije za ljudska prava kažu da ti dokumenti samo potvrđuju da međunarodne snage u Afganistanu kriju prave razmjere stradanja civila. Dvostruka igra Pakistana Najžešće kritike poslije objavljivanja te dokumentacije, usmjerene su prema pakistanskoj obavještajnoj službi ISI, koja je od invazije na Afganistan istovremeno igrala ulogu saveznika i neprijatelja američkih snaga, pomažući izdašno talibane van granica Pakistana. Pakistan je, posljednjih godina, postao sigurno utočište za talibane, koji su duž afganistanske granice uspostavili mrežu baza iz kojih neometano izvode akcije protiv Amerikanaca i koalicionih snaga, a te baze, istovremeno, služe i kao prihvatni centri za regrute iz arapskih država, Čečenije, Uzbekistana i nekih evropskih zemalja. U izvještaju iz januara 2008. godine, navodi se da je bivši šef ISI general Hamid Gul možda čak i jedan od lidera talibana, kao i da je njegov pomoćnik "pukovnik Muhamed Jusuf naložio talibaskom lideru Izatulahu Mulaviju da ubije afganistanskog predsjednika Hamida Karzaija". Navodi se i da je Gul naređivao samoubilačke napade, snabdijevao talibane oružjem, uključujući 65 kamiona punih municije, oko 1.000 motorcikala i 7.000 komada različitog naoružanja, uključujući kalašnjikove, minobacače i protivavionske projektile Strela. Obavještajci se dave u masi podataka U izvještajima se, takođe, navodi da su američke obaveštajne službe prosto nemoćne da se izbore sa talasima dokumenata koji svakodnevno dolaze sa raznih strana, što je rezultat činjenice da agenti ukupno 16 američkih obavještajnih službi, pod velikim pritiskom da ne ponove greške koje su dovele do napada Al Kaide 11. seprembra 2001. godine, izvještavaju i o najmanjim sitnicama. Takođe, navodi se i da se more tih izvještaja zasniva na nepotvrđenim procjenama i prostom praćenju kretanja talibanskih snaga, dok je ozbiljan problem i analiza ogromnog broja izviđačkih misija bespilotnih letjelica, pokušaj da se na osnovu nepotvrđenih izvještaja dobije predstava o hijerarhiji unutar talibanskog pokreta, i, na koncu, sačinjavanje lista ubijenih talibana. Ozbiljan problem, kao i mnogo puta do sada, predstavlja činjenica da informacije koje Amerikanci dobijaju od lokalnih agenata često predstavljaju proizvod želje tih ljudi da koalicionim snagama kažu ono što oni žele da čuju, nego što su valjani izvor informacija. Fantomska jedinica 373 Dokumenti potvrđuju postojanje fantomske jedinice 373, koju čine pripadnici američkih specijalnih snaga Delta i Sil, a koja ne potpada pod komandu koalicionih snaga u Afganistanu, već naređenja dobija direktno od Pentagona. Zadatak te jedinice je, kako se navodi, da "deaktiviraju" talibanske lidere, ili narodski rečeno, da ih zarobe ili ubiju. Sve to dešava se na osnovu strogo povjerljivog Spiska neprijatelja, u kojem se nalaze imena talibana, lokalnih dilera droge, bombaša i pripadnika Al Kaide. Odluka o hapšenju ili ubistvu tih ljudi često je ostavljena pripadnicima jedinice 373. O toj listi "procurila" su ukupno 84 dokumenta, uključujući izvještaj od 17. juna 2007. godine, koji opisuje pokušaj te jedinice da ubije jednog od operativaca Al Kaide Abu Laita al Libija. Akcija je krenula naopako, pa je u baražu američkih projektila ubijeno sedmero djece. U mnogobrojnim izvještajima, značajno mjesto zauzimaju i kontroverzni napadi bespilotnim letjelicama. Američke snage su, tokom borbenih operacija u Afganistanu, izgubile 38 letjelica "predator" i "reaper", dok je još devet izgubljeno tokom probnih letova. Bijela kuća bijesna U Bijeloj kući, veoma su ljuti zbog curenja poverljivih izvještaja i navode da bi to moglo da ugrozi živote vojnika u Afganistanu i američku nacionalnu sigurnost. Wikileaks to negira, jer su, kako kažu, u nekim slučajevima uklonili imena i detalje koji bi omogućili identifikovanje oficira i obavještajaca. Bijela kuća ukazuje na to da su se incidenti o čijim je detaljima riječ, dogodili u vrijeme kada je predsjednik bio George Bush i kada američke snage u Afganistanu nisu imale dovoljno sredstava i opreme, ističući da je američki predsjednik Barack Obama, prošle godine, usvojio novu strategiju za Afganistan i izdvojio dodatna sredstva. (24sata.info) Dodaj ovaj članak u svoju omiljenu online zajednicu Hits: 331 Komentari (0) RSS feed Comments Napišite komentar Morate biti prijavljeni da biste mogli poslati komentar. Molimo vas da se registrirate ukoliko nemate već otvoren korisnički račun.

