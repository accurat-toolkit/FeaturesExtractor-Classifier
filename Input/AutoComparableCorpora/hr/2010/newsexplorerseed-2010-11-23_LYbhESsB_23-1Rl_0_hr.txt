19/11/2010 Atena je obećala u četvrtak kako će načiniti nove rezove da bi ispunila ciljeve dogovorene s EU i MMF-om. (Bloomberg, The Irish Times - 19/11/10; Reuters, AP, AFP, FT, The Wall Street Journal, BBC, ANA-MPA - 18/11/10) Grčka vlada planira smanjiti svoj proračun za 2011. godinu za još 5 milijardi eura. [Reuters] Grčka je u četvrtak (18. studenog) predstavila konačni nacrt proračuna za 2011. godinu, obećavajući daljnje mjere štednje kako bi ispunila uvjete vezane za paket financijske pomoći u ukupnom iznosu od 110 milijardi eura koji su joj odobrili MMF i EU. Potreba za dodatnim smanjenjem državnih troškova iskrsnula je nakon revizije javnog manjka zemlje u 2009. godini od strane Eurostata, statističkog ureda EU, koja je u ponedjeljak pokazala da je iznosio 15,4 posto BDP-a, a ne 13,6 posto kako se ranije mislilo. To je "promijenilo polaznu točku", kazao je premijer George Papandreou na sastanku vlade u četvrtak. Na temelju prvog nacrta proračuna za 2011. godinu, izrađenog prošlog mjeseca, Grčka je planirala smanjiti svoj proračunski manjak za 2,2 milijarde eura sljedeće godine. Međutim, nove brojke objavljene ovog tjedna prisilile su vladu da razmotri veće smanjenje kako bi ispunila svoje obveze prema EU i MMF-u. Ministarstvo financija kazalo je kako je cilj smanjiti proračunski jaz za 5 milijardi eura na 17 milijardi eura 2011. godine, ili 7,4 posto BDP-a. Na temelju sporazuma o paketu financijske pomoći, javni deficit zemlje u 2010. godini trebao je iznositi oko 8 posto. Međutim podatci objavljeni u četvrtak pokazali su kako se očekuje da će on biti znatno viši, s prognozama koje iznose 9,4 posto BDP-a. U pokušaju ispunjenja ciljeva za 2011. godinu dogovorenih s EU i MMF-om, vladajuća grčka stranka PASOK planira povećati stopu PDV-a sa 11 na 13 posto, smanjiti troškove vlade, zdravstvenog sektora i obrane, kao i zamrznuti nominalne mirovine. Vlada također obećava značajno smanjenje troškova za rad i plaće javnih komunalnih poduzeća koja proizvode gubitke i također pojačati borbu protiv utaje poreza. "U pitanju je složen proračun koji nastavlja smjerom iz prethodne godine, kojim se nastavljaju napori i nakon što zemlja više ne može dobivati pozajmice s tržišta i kojim se teži održanju povećanja zaposlenosti i rasta", kazao je ministar financija George Papaconstantinou. Prema konačnom nacrtu proračuna za sljedeću godinu, prognozirano je smanjenje gospodarskih aktivnosti za 4,2 posto u 2010. i za 3 posto u 2011. godini, umjesto za 2,6 posto kako je projicirano prošlog mjeseca. Prema grčkoj nacionalnoj tiskovnoj agenciji ANA-MPA, očekivanja vlade su da će zemlja zabilježiti pozitivan rast od 1,1 posto BDP-a u 2012. i 2,1 posto BDP-a iduće godine. Brojke u nacrtu proračuna također pokazuju očekivani rast nezaposlenosti sa 12,1 posto u ovoj godini na 14,6 posto 2011. godine, a Papaconstantinou je u četvrtak priznao kako bi, iako to nije njezin cilj, vlada mogla biti prisiljena na smanjenje broja radnih mjesta u javnom sektoru. "Kako bi smanjili manjak u državnim poduzećima, morate ili povećati prihode ili smanjiti troškove", izjavio je Papaconstantinou, a prenosi AP. "Mi ne krećemo s planovima o smanjenju broja radnih mjesta, ali svako (javno poduzeće) bit će razmotreno na pojedinačnoj osnovi". U pokušaju poticanja prihoda u turizmu, ključnom sektoru grčkog gospodarstva, vlada je odlučila skoro prepoloviti stopu PDV-a za turističke usluge, sa sadašnjih 11 posto na 6,5 posto. Slični članci Loading "Još uvijek nismo dobili bitku, ali smo sada u boljem položaju za suočavanje sa stvarnim poteškoćama... rasipničkom državom, problematičnim državnim tvrtkama i utajom poreza", izjavio je Papaconstantinou na tiskovnoj konferenciji nakon podnošenja proračuna parlamentu, izvijestio je Reuters. On je kazao kako će konkretne mjere za sprječavanje utaje poreza biti priopćene koncem ovog mjeseca. Proračun zemlje za 2011. godine bit će stavljen na konačno glasovanje u parlamentu 22. prosinca, a očekuje se da će biti usvojen jednostavno, jer PASOK ima natpolovičnu većinu u parlamentu. U međuvremenu, zaposleni u javnom sektoru planiraju 24-satni opći štrajk tjedan dana uoči glasovanja, kako bi prosvjedovali zbog planiranih mjera štednje, a vjerojatno će im se pridružiti službenici javnog sektora, piše Reuters. "Naši strahovi potvrđeni su", navodi se u priopćenju Yannisa Panagopoulosa, predsjednika sindikata privatnog sektora GSEE, piše ova agencija. Ovaj tekst poručio je SETimes.com. Loading Glasovanje Loading Your email has been sent.

