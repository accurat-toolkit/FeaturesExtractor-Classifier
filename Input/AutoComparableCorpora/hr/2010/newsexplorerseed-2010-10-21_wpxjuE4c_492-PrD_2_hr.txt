Strategija administracije predsjednika SAD-a Baracka Obame prema Evropi uključuje najužu suradnju s Bruxellesom na proširenju "evropske zone mira, prosperiteta i demokracije", te na "kompletiranju" Evrope koje znači i članstvo u Uniji za sve zemlje jugoistočne Evrope, rekao je visoki dužnosnik State Departmenta. "U širenju evropske zone mira, prosperiteta i demokracije imali smo važne uspjehe, ali izazovi ostaju. Rad na kompletiranju Evrope nije dovršen. Ono što je najuočljivije u sadašnjim naporima Obamine administracije jeste kako usko surađujemo s EU-om na postizanju tog cilja, što je planirana strategija", rekao je pomoćnik državne tajnice za Evropu i Euroaziju Phillip Gordon, u predavanju koje je u ponedjeljak održao u Centru za transatlantske odnose (SAIS), sveučilišta Johns Hopkins u Washingtonu. Gordon je naglasio kako sve to vrijedi i za jugoistočnu Evropu, te da je meričko i evropsko stajalište da "Evropa neće biti kompletna sve dok sve zemlje zapadnog Balkana ne budu punopravne članice Evropske unije". Rekavši da je prošle sedmice bio s državnom tajnicom Hillary Clinton u posjeti zapadnom Balkanu, Gordon je istakao kako je sada "američka politika prema regiji vrlo tijesno usklađena s Evropskom unijom", dok su ranije SAD i EU oko toga bili podijeljeni. Washington se, po njegovim riječima, usko konsultirao s Evropom oko pitanja kao što su "put Hrvatske u EU, budućnosti Bosne i Hercegovine, te dijalog između Srbije i Kosova". Također je kazao da su SAD i Evropa pozdravili ulazak Hrvatske i Albanije u NATO-u, proširili Akcijski plan za članstvo u NATO-u na BiH i Crnu Goru, te da će Makedonija ući u NATO čim riješi spor oko imena s Grčkom. "Taj stupanj suglasnosti oko Balkana je stvarna promjena: to je nekada bilo pitanje koje je dijelilo SAD i Evropu, ali sada zajedno koračamo na tom putu. Intenzivna zajednička diplomacija posljednjih mjeseci pokazala je koliko se usko naše vizije podudaraju, što je ključno za napredak u regiji", istakao je Gordon. On je, među ostalim, kazao kako SAD snažno podupire i surađuje s Bruxellesom u inicijativi Istočno partnerstvo EU-a za Ukrajinu, Bjelorusiju, Moldaviju, Gruziju, Azerbejdžan i Armeniju, kako bi se demokracija, stabilnost i sigurnost širili i u tom dijelu svijeta. Gordon je također ocijenio kako jedan od najkontroverznijih dijelova politike Obamine administracije prema Evropi – „resetiranje“ odnosa s Rusijom, počinje donositi značajne dividende. Ostvaren je "ogroman napredak u bilateralnim odnosima na putu pragmatične suradnje", rekao je Gordon, dodajući da djelotvorna diplomacije s Rusijom može pomoći kod globalnih prioriteta SAD-a, prenijela je Hina. Kao primjer je naveo potpisivanje novog sporazuma o ograničenju strateškog naoružanja START, sporazum o transportu oružja i vojne opreme za Afganistan preko Rusije prema kojem je već obavljeno 500 letova, te pomoć Rusije oko Irana, posebno otkazivanje isporuke ruskih raketa zemlja-zrak S-300 Iranu. (Fena) Tags Share Tweet Pregledano: 42 Komentari (0) Napišite komentar Morate biti prijavljeni da biste mogli poslati komentar. Molimo vas da se registrirate ukoliko nemate već otvoren korisnički račun.

