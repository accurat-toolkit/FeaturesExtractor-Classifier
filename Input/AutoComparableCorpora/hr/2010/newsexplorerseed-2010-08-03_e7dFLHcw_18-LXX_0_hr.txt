– Porezni obveznici ne plaćaju me da ljudima po svijetu govorim samo ono što žele čuti. Iskren sam bio do sada, bit ću i dalje – brani se britanski premijer David Cameron od optužbi da na svojim putovanjima svijetom govori dosad neviđeno izravno i oštro o nekim državama, čija politička težina baš i nije beznačajna. Reuters podsjeća da je Cameron najprije razbjesnio Izrael kad je u posjetu Turskoj u Ankari Gazu nazvao zatvoreničkim logorom. Zatim je istom prigodom neizravno opalio zaušnicu Francuskoj i Njemačkoj tvrdnjom da su protivnici turskog članstva u Europskoj uniji “protekcionisti opterećeni predrasudama”, a onda je otišao u Indiju i tamo uvredljivo govorio o njihovu tradicionalnom neprijatelju Pakistanu, optuživši tu zemlju da “promovira izvoz terora”... – Mislim da u prijateljskim zemljama treba govoriti otvoreno – rekao je Cameron britanskim medijima, a podržao ga je, očekivano, i šef diplomacije William Hague. Na Otoku, ali i mnogo šire, nagađa se da je Cameronovu ponašanju “poput slona u staklarnici” krivo njegovo neiskustvo u međunarodnoj politici, ali i mladost. Naime, sa 43 godine on je najmlađi britanski premijer u gotovo dvjesto godina, iako je Tony Blair bio samo godinu stariji od njega kad je 1997. preuzeo kabinet. Međutim, neki analitičari misle da je novi rječnik možda i najava trajnijega drukčijeg političkog stila koji kani raskrstiti s tradicionalnim “uštogljenim” i šturim uzusima Londona, barem kad su u pitanju veliki i moćni. I dok ga kod kuće pozivaju na objašnjenje, Cameronova izjava o Pakistanu izazvala je lavinu oduševljenja u indijskim medijima. Ipak, tome je kontrirao pakistanski visoki povjerenik u Londonu, Wajid Shamsul, koji je u Guardianu očitao bukvicu mlađahnom premijeru. Slično je uzvratio i veleposlanik Izraela Ron Prosor kazavši da je za stanje u Gazi kriv teroristički Hamas, a ne židovska država. Inače, Cameronov posjet Indiji bio je prigoda da ga domaćini upitaju za čuveni 105-karatni dijamant Koh-i-noor, jedan od najvećih na svijetu, sada u kruni Kraljice Majke. Svojedobno su ga indijski dostojanstvenici darovali kraljici Viktoriji, ali mnogi Indijci tvrde da za to nisu imali legitimitet. Upitan na indijskoj TV-postaji hoće li Britanija vratiti dragulj, Cameron se zagrcnuo i – nakon mučnog oklijevanja – odgovorio da prvi put čuje takvo pitanje te da vraćanje ne dolazi u obzir.

