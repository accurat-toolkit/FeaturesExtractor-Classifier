David Lopez je izvakao i zadnji atom snage i izdržao do kraja devete etape Vuelte a Espana, Španjolac je ključni potez napravio pet kilometara prije cilja i nakon pet sati i 20 minuta slavio u Alcoyu šest sekundi ispred Romana Kreuzigera na drugom mjestu. Igor Anton je odolio napadima Joaquina Rodrigueza i obranio crvenu majicu vodećeg u ukupnom poretku. 187 kilometara dugačku devetu etapu Vuelte a Espana od Calpea do Alcoya nakon pet sati, 20 minuta i 51 sekundu osvojio je David Lopez (Caisse d’Epargne). Španjolac je bio u skupini koja je pobjegla početkom etape i osipala se preko sedam kategoriziranih uspona da bi ključni potez napravio pet kilometara prije cilja, lukavo je na nizbrdici Alto do Revolcata preuzeo uzde i više se nije osvrtao. Izvukao je i zadnji atom snage, ali je izdržao, odolio je u prvom redu Romanu Kreuzigeru (Liquigas) i ispred Čeha na drugom i Talijana Giampaola Carusa (Katusha) na trećem mjestu proslavio svoju prvu pobjedu na jednoj od tri najveće utrke svijeta u karijeri. “Slađe je nego što sam zamišljao. Oduvijek sam se pitao što bi mi prolazilo kroz glavu u trenucima da podignutih ruku prođem ciljem, ali ovako intenzivnom doživljaju nisam se nadao ni u najluđim snovima”, izjavio je 29-godišnjak. Igor Anton (Euskaltel) i Joaquin Rodriguez (Katusha) su završili u glavnoj skupini sedam minuta iza Lopeza i održali isti razmak. Rodriguez je davao sve od sebe, ali se nije uspio odvojiti: “Izvadio sam sve trikove iz šešira, ali uzalud. Razočaran sam jer sam želio preuzeti vodstvo prije nego u utorak uđemo u Kataloniju”, izjavio je 31-godišnji Katalonac. Nakon odmora u ponedjeljak u utorak se vozi 173,7 km od Tarragone do Vilanove, rodnog mjesta pokojnog Isaaca Galveza koji je prije četiri godine preminuo na utrci “Šest dana Genta” i njegov Caisse d’Epargne će jamačno gristi više nego obično da mu pobjedom odaju počast. Vuelta a Espana, 9. etapa: 1.Lopez (Španjolska, Caisse d’Epargne) 5h20:51 2.Kreuziger (Češka, Liquigas) +6 3.Caruso (Italija, Katusha) +13 4.Moncoutie (Francuska, Cofidis) +21 5.Kadri (Francuska, Ag2R) +27 … Ukupan poredak: 1.Anton (Španjolska, Euskaltel) 37h56:42 2.Rodriguez (Španjolska, Katusha) 3.Nibali (Italija, Liquigas) +2 4.Tondo (Španjolska, Cervelo) +42 5.Peraud (Francuska, Omega) +52 … Više na www.hrsport.net by Maja Giljanović Povezani članci

