Zbog svoje ljepote, Trogir je oduvijek bio pravi mamac za mladence koji su svoje sudbonosno “da” odlučili izreći baš u toj riznici kulturno-povijesnih znamenitosti. No, otkako se ceremonija vjenčanja održava u novouređenoj gradskoj vijećnici, mladencima i njihovim uzvanicima koji ne žele crkveno, nego obično - građansko vjenčanje, sama ceremonija zna prisjesti. Naime, propisano je da u takvim prostorijama treba biti samo grb Republike Hrvatske i druga državna obilježja, ali matičari parove vjenčavaju ispod slike bivšega hrvatskog predsjednika Franje Tuđmana i Kristova raspela. To je problem budući da se parovi katolički vjernici vjenčavaju u crkvi, što se priznaje i kao građansko vjenčanje, dok u vjenčaonice dolaze osobe drugih vjera ili ateisti, tj. agnostici, pa ih simboli na zidu mogu uvrijediti. Slika i raspelo vise na zidu iznad stola ispred kojega se mladenci matičaru zavjetuju na vječnu ljubav. Parovi se ne žele vjenčati dok ih sa zida ‘gleda’ Tuđman ‘Nezbrinuti’ ateisti - Kad sam nedavno nazočila jednoj svadbi u Trogiru i ugledala ta znakovlja, ostala sam zapanjena jer držim da im u civilnoj vjenčaonici nije mjesto. Ako netko želi vjenčanje u crkvi, onda će se tamo i vjenčati, a ovako ateisti, agnostici ili građani drugih vjera nailaze na križ i Tuđmanovu sliku u državnoj ustanovi u kojoj mjesto treba imati samo grb – požalila se jedna gospođa našoj redakciji. Tragom toga, doznajemo kako nezadovoljnih uistinu ima mnogo. - Kad sam razvila fotografije i vidjela da mi iznad kćerine glave stoji glava dr. Franje Tuđmana, poludjela sam. Tražila sam od fotografa da sve slike na kojima se on vidi, kako se ono kaže, “fotošopira”, inače ne znam što bi bilo. Propao bi mi pir – kazala nam je naša sugovornica, još uvijek uznemirena zbog scenografije koju, kako je istaknula, zbog uzbuđenja nije ni vidjela dok je vjenčanje trajalo, nego naknadno analizirajući fotografije. Novopečena mladenka apelira na gradske vlasti da nešto poduzmu i što prije uklone sliku Franje Tuđmana. Doznajemo i kako je dvoje “fetivih” Trogirana željelo građansko, a ne crkveno vjenčanje. No, i njih je dočekao križ. Smatrajući kako je povrijeđeno njihovo pravo na slobodan izbor, tražili su od matičara da se ukloni križ, a jedni su čak inzistirali da se vjenčaju vani jer je križ na zidu. Nekima smeta križ, a nekima slika dr. Franje Tuđmana, i tih pritužbi ima sve više, kažu nam. Predsjednika Gradskog vijeća Peru Maravića iz HNS-a zamolili smo za komentar ovoga problema. Vijećnica - vjenčaonica - Vijećnica, koja je ujedno i vjenčaonica, koristi se i za razne druge prigode i sastanke koji se održavaju u sklopu gradske uprave, te je kao takva u ingerenciji gradonačelnika. Ovako uređenu zatekli smo je dolaskom na vlast. Smatrao sam da u samom početku rada Vijeća u novom sazivu nije bilo najbolje vrijeme da se pored iznimno važnih problema bavimo, rekao bih, minornim temama kao što je izgled vjenčaonice. Podržavam inicijativu građana koji traže da se izgled vijećnice uskladi sa zakonima i propisima RH - kaže Maravić, navodeći da nema ništa protiv da se u našoj vijećnici nalazi križ, doduše ne na mjestu na kojemu je sada, jer to središnje mjesto u vijećnici po zakonu mora biti rezervirano za državne simbole. - Što se tiče slike prvog hrvatskog predsjednika dr. Franje Tuđmana, uza sve dužno poštovanje, nisam pobornik da se slika bilo kojeg bivšeg, kao i sadašnjeg predsjednika, nalazi u vijećnici jer me to podsjeća na neka prošla vremena. No, ako građani na tome inzistiraju, za takvu vrstu štovanja neka se nađe neka druga prostorija u kojoj bi se izložili svi hrvatski predsjednici, kao i sve druge povijesne i druge ličnosti naše države – zaključio je Maravić. gordana dragan snimio: mario todorić Rilje protiv pisanja o raspelu Trogirski gradonačelnik Damir Rilje (SDP) kaže kako građani pri vjenčanju imaju pravo tražiti da se križ ili slika bivšeg predsjednika Franje Tuđmana ukloni ako im to smeta, osim simbola koji po propisima RH moraju biti istaknuti u službenim prostorijama. “Davanje većeg publiciteta ovoj temi nije potrebno”, mišljenje je trogirskoga gradonačelnika.

