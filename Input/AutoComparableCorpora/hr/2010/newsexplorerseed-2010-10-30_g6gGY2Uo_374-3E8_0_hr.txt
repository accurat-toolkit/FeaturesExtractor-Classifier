Američki predsjednik Barack Obama preuzeo je izravnu odgovornost za težak poraz njegove Demokratske stranke na kongresnim izborima. Tijekom protekle dvije godine mi smo ostvarili napredak, ali je očito da previše Amerikanaca još nije osjetilo taj napredak. Oni su nam to jučer rekli, rekao je Obama na konferenciji za novinare u Bijeloj kući. Kao predsjednik, ja preuzimam odgovornost za to, naglasio je. Rezultate izbora za Dnevnik 3 komentirao je Miomir Žužul, bivši ministar vanjskih poslova i bivši hrvatski veleposlanik u SAD-u. Prema prvim nepotpunim rezultatima američkih kongresnih i guvernerskih izbora oporbeni republikanci osvojili su uvjerljivu većinu u izborima za Predstavnički dom Kongresa dok su demokrati uspjeli sačuvati minimalnu većinu u Senatu. Dosadašnji rezultati pokazuju snažan pomak udesno u cijeloj zemlji, čemu je pridonio i uspjeh 20-ak republikanskih kandidata koje je podupro konzervativni pokret Tea Party. Mali izbori velikog značenja Na glasovanju za svih 435 mjesta u Predstavničkom domu Kongresa republikanci su osvojili 234 mjesta, demokrati 180, a rezultat za 21 mjesto još nije odlučen, izvijestile su američke TV mreže. U glasovanju za 37 od 100 mjesta u Senatu, demokrati su zadržali minimalnu većinu s 51 mjestom, republikanci su osvojili 47, a dva mjesta još nisu odlučena. Republikancima je bilo potrebno osvojiti 39 mjesta koja su do sada držali demokrati da preuzmu kontrolu u Predstavničkom domu, a dosadašnji rezultati govore da su osvojili više od 50 mjesta. Mnogi dugogodišnji demokratski zastupnici izgubili su mjesta u Predstavničkom domu, a deseci demokrata izabranih u taj dom 2008. zajedno s izborom predsjednika Baracka Obame u Bijelu kuću, izbačeni su na valu nezadovoljstva birača. Podjednako loše rezultate zabilježili su liberali, umjereni i konzervativni demokrati. Obama, čije je nekadašnje mjesto u Senatu zauzeo republikanac Mark Kirk, nazvao je kongresnika Johna Boehnera iz Ohia, vjerojatnog novog predsjednika Predstavničkog doma, te mu čestitao na uspjehu Republikanske stranke i izrazio nadu da će naći zajednički interes u budućoj kohabitaciji. Bijela kuća je najavila Obaminu konferenciju za novinare. Analitičar instituta za ispitivanje javnog mnijenja Pew Centar Andrew Kohut ocijenio je da presudnu odluku odigrao jaz u entuzijazmu birača jer su prema izlaznim anketama konzervativci imali snažan odziv, dok su mladi birači i Amerikanci afričkog podrijetla znatno podbacili u usporedbi s 2008. godinom kada je njihov izlazak na birališta bio ključan za pobjedu Obame. Za 62 posto birača gospodarstvo je najvažnije pitanje izbora, daleko ispred reforme zdravstva (19 posto), imigracije (8 posto) i rata u Afganistanu (7 posto). Većina birača, 88 posto, za gospodarsko stanje kaže da nije dobro ili da je loše, a 86 posto je reklo da su jako zabrinuti ili donekle zabrinuti za gospodarstvo. Obamino obnašanje predsjedničke dužnosti odobrava 45 posto birača, a 54 posto ne odobrava. Rad Kongresa odobrava samo 25 posto dok 73 posto birača kaže da ne odobrava rad Kongresa s demokratskom većinom.

