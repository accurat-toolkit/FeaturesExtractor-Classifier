Najbolja svjetska tenisačica Amerikanka Serena Williams branit će naslov pobjednice Australian Opena. U finalu Melbournea mlađa sestra Williams igrat će protiv povratnice u profesionalni tenis i bivše najbolje svjetske tenisačice Belgijke Justine Henin. Serena osvetila sestru Serena Williams je za ulazak u finale igrala protiv 16. nositeljice, Kineskinje Na Li, koja je u četvrtfinalu izbacila njezinu stariju sestru Venus. Iskusna Kineskinja igra u životnoj formi te je namučila najbolju svjetsku tenisačicu. U oba seta vodila se velika borba te su oba odlučena u tie-breaku. U odlučujućim, 13. gemovima sigurnija je bila Serena Williams te je na kraju slavila sa 7:6 (4) i 7:6 (1). Henin lako sa Jie Zheng U drugom polufinalu nije bilo tako uzbudljivo. Velika povratnica Justine Henin prepustila je drugoj Kineskinji u polufinalu Jie Zheng samo jedan gem te je nakon 51 minute igre slavila sa 6:1 i 6:0. Veliki finale Mlađa sestra Williams lovi u Melbourneu svoj peti naslov, a u ukupno 12. Grand Slam naslov. U Melbourneu je igrala u četiri finala i slavila sva četiri puta (2003., 2005., 2007. i 2009.). Sveukupno je igrala u 14 Grand Slam finala, a slavila je 11 puta. Henin nastupa u Melbourneu zahvaljujući pozivnici organizatora, ali pokazuje da će se vrlo brzo vratiti u sam svjetski vrh. Henin je slavila na Australian Openu prije šest godina, a prije četiri godine izgubila je u finalu. Posljednji put u Melbourneu igrala je prije dvije godine kada je ispala u četvrtfinalu. Sveukupno je u vrlo bogatoj karijeri osvojila sedam Grand Slam naslova. Uz jedan naslov u Melbourneu, Henin je slavila čak četiri puta na Roland Garrosu te dva puta na US Openu. Jedini veliki turnir na kojem nije slavila je Wimbledon. Subotnji finale bit će njihov 14. međusobni dvoboj, a uspješnija je Serena Williams koja vodi sa 7:6. Posljednji susret igrale su 2008. u Miamiju, a slavila je mlađa sestra Williams. Rezultati polufinala tenisačica: Serena Williams (SAD/1) - Na Li (Kina/16) 7:6 (4), 7:6 (1); Justine Henin (Bel) - Jie Zheng (Kina) 6:1, 6:0

