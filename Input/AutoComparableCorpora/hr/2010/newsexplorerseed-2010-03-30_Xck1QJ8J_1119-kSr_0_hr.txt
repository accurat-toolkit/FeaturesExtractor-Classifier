General Hamid Gul bio je vojni komandant pakistanske armije 80-ih godina prošlog stoljeća, i bio je načelu pakistanske obavještajne službe ISI 1987-1989. Slavu je stekao za vrijeme zajedničkih pakistansko-saudijsko-američkih napora da se dostave sredstva i logistička podrška za afganistanske mudžahedine, koji su bili finansirani kako bi porazili sovjetske vojne i političke snage. Za vrijeme Bushove administracije SAD su željele da Gula stave na UN-ovu listu međunarodnih terorista, ali su njihovi napori blokirani od strane kineske delegacije. U svojoj zemlji Gul je bio ogorčeni protivnik Asifa Ali Zardarija, pakistanskog predsjednika, i tražio je da se ponovo uspostavi Vrhovni sud kao vladavina zakona u Pakistanu. El-Džezira je obavila intervju s njim za vrijeme kratke posjete Dohi. El-Džezira: Nedavno ste rekli da su talibani budućnost, a Amerikanci prošlost u Afganistanu. Da to nije malo pretjerano? General Hamid Gul: Amerikanci su poraženi. To ne mora biti zbog toga što je njihova vatrena moć i njihova snaga oslabljena, nego zbog toga što je njihovom narodu dosta i što su umorni od njihovog angažmana u Afganistanu. Sada su umorni i iscrpljeni, a iscrpljenost je velika prijetnja i najgore od čega jedna nacija može da pati. Nema šanse da se Amerikanci zadrže u Afganistanu. El-Džezira: Da li to može dovesti do toga da vlada Hamida Karzaija bude zbačena? General Hamid Gul: Karzaija nema više. On se sada bori za sopstveni život. Već sada mu govore da će do kraja godine ona na svojim plećima imati odgovornost sigurnosti u Afganistanu. Ali, šta su mu dali da to postigne? Ništa! U stvari, više civilnih žrtava u vojnim operacijama će još više oslabiti Karzaijevu poziciju. El-Džezira: Neki u Afganistanu vjeruju da je povećanje broja civilnih žrtava ojačalo talibanski napredak? General Hamid Gul: Ne radi se samo o tome. Civilne žrtve su uzrokovale da talibani postanu popularni pokret u Afganistanu;oko 80% stanovništva ih podržava - narodu Afganistana je dosta korupcije. Dosta im je utjecaja „gospodara rata“ i narko barona, te američke okupacije. Da je situacija bila malo drugačija; da se radilo o operaciji brzog ulaska i izlaska nakon završenog posla, situacija bi bila drugačija. Amerikanci nisu to uradili. Ako su željeli da razbiju Al-Kaidu, oni su to uspjeli prve godine, i nakon toga su se trebali povući. Ali je činjenica da su oni ostali i odali svoje prave namjere u Afganistanu, dok nije na vlast došao američki predsjednik Barack Obama koji je počeo pričati o povlačenju. Prošlog decembra Obama je izjavio da će se SAD povući iz Afganistana. Hillary Clinton je rekla istu stvar, ali tu postoji suprotnost i dihotomija. S jedne strane oni kažu: “Mi nećemo ostati u Afganistanu“, ali s druge strane oni izvode nove operacije, smišljaju nove planove i šalju dodatna pojačanja, te ulažu u dodatnu obuku i izgradnju afganistanske armije. Međutim, oni ne daju novac za izgradnju afganistanske armije - samo 140 miliona dolara. Uporedimo ovo s troškovima samo jednog američkog vojnika u Afganistanu godišnje - milion dolara na godinu po vojniku u Afganistanu. Sada imaju oko 68.000 vojnika. Trenutno ih to košta oko 65 milijardi dolara, samo za te vojnike. Dolazi novo pojačanje od 30.000 vojnika, tako da će se troškovi pojačati na 100 milijardi dolara godišnje u Afganistanu. SAD je duboko zadužena nacija i kako će si ovo priuštiti? Nešto oko 57% Amerikanaca u anketama kažu da im se ne sviđa ovaj rat i da žele da se njihovi momci vrate kući. Amerikanci ne mogu da podnesu žrtve, to je njihov problem. Kako bi to kompenzirali, oni su počeli zapošljavati sigurnosne kontraktore ili plaćenike, oko 104.000 plaćenika je trenutno u Afganistanu. Šta ovo znači? Da se koriste plaćenici ondje gdje se ne mogu rasporediti vojnici? Već smo vidjeli šta su plaćenici uradili u Iraku. Amerikanci su sve više i više ovisni, jer američka vojska ne može da trpi žrtve, pa zapošljava plaćenike, ne samo iz SAD-a nego i iz lokalnog stanovništva. Ovo je vrlo opasan razvoj događaja i vjerovanje da plaćenici mogu dobiti ratove i iznijeti na svojim leđima političke ciljeve neke zemlje. Ovo znači da ko god posjeduje više novca može zaposliti više plaćenika, dobiti ratove, osvojiti teritorije... El-Džezira: Na osnovu svega ovoga što ste rekli, kako mislite da će se odigrati nova američka i NATO ofanziva protiv talibana? General Hamid Gul: Ona neće uspjeti. Mislim da se radi o „zamazivanju očiju“, te da ima političke svrhe za one Amerikance doma. Nema nikakvog političkog cilja za Afganistan. Oni kažu da zaštićuju civilno stanovništvo, ali oni raseljavaju civile iz njihovih domova i to u vrijeme kada su vrlo loši i teški meteorološki uslovi u Afganistanu. Hladni vjetrovi sa stepa Centralne Azije pušu sada u ovim oblastima. Kada pokrenete takvu vojnu operaciju, neizbježno je da ljudi budu iseljeni iz svojih domova i da njihova polja budu napuštena. Ne znam šta Amerikanci nastoje postići u ovoj situaciji. Mnogo je upitno oko toga šta su njihovi politički ciljevi. Svaki vojni konflikt mora imati neki politički cilj. Ne mogu zaključiti i shvatiti nijedan politički cilj. El-Džezira: Sa strateške tačke gledišta pakistanska umješanost u Afganistan je očita, pogotovo zbog Indije. Sada kada Pakistan ima nuklearno naoružanje, koliko je važan Afganistan za Islamabad? General Hamid Gul: Mi želimo prijateljski Afganistan. Mi znamo da Indija stvara nered i krvoproliće kod nas... Mossad je vrlo aktivan u Pakistanu i oni osiguravaju savjete i tehničku podršku indijskim obavještajcima. Zbog toga Pakistan mora imati „leđa pokrivena“ jer nijedna zemlja ne može voditi rat na dva fronta. Mi moramo imati prijateljski Afganistan, i to ne znači da mi moramo dominirati Afganistanom. Niko ne može dominirati Afganistanom, zemljem koja je već pokopala dvije supersile i koja sprema da pokopa još jednu supersilu na svome teritoriju. Ne, to nije pakistanski cilj u Afganistanu. El-Džezira: Da li neuspjeh da se stabilizira Afganistan imalo utjecaja i na sigurnost Pakistana? General Hamid Gul: Da, zaista je to slučaj. Konflikt nije samo zbog nesposobne vlade u Kabulu, to je marionetska vlada. Pravi razlog konflikta jeste okupacija od strane Amerikanaca. Ako oni odu u tom periodu, poslije okupacije; Organizacija islamske konferencije i muslimanske zemlje trebaju da dođu i da odigraju svoju ulogu. Onda će se Afganistan oporaviti. Ne mislim da će Afganistan biti drugi Vijetnam za Amerikance zbog toga što oni kažu da će se povući. Obama je predsjednik koji je vrlo jasan. U svome zadnjem obraćanju naciji mislim da je bio dovoljno jasan kada se nije bavio terorizmom nego se fokusirao na unutrašnje stvari kao što je zdravstvo, nezaposlenost i dugovi. Čini se da je on fokusiran na unutrašnje, a ne na vanjske poslove. Ne možeš se fokusirati istovremeno na dvije strane. El-Džezira: Nasilje se povećalo u Pakistanu nakon odlaska Perveza Musharrafa, bivšeg predsjednika. Pakistanski talibani prijete gradovima i selima, i postoje tenzije između stranaka u ključnim lukama poput Karačija. Šta je potrebno da se opet stabilizira Pakistan? General Hamid Gul: Potrebno je političko rasčišćavanje ovoga nereda. Vladavina zakona mora uzeti korjena u Pakistanu. Na nesreću, najmoćniji među političarima i generalima, kada na njih dođe red, bilo da se radi o vojnom zakonu ili građanskoj demokraciji - oni žele da vode poslove u ovoj zemlji prema sopstvenim željama i planovima. I tu se skrene u pogrešnom smjeru. Političke institucije se moraju postaviti na ispravne temelje; Vrhovni sud i parlament moraju dobiti na svojoj jačini. Sada, sva snaga je im je uskraćena famoznim 17. amandmanom, amandmanom na ustav koji je prošao za vrijeme vladavine diktatora Musharaffa 2003. godine. Ovim amandmanom se dala snaga uredu predsjednika, te se omogućilo zaobilaženje ustava, tako da je vođstvo nezavisno od izbora. Asif Ali Zardari, pakistanski predsjednik, sada je na vlasti i on odbija da to promjeni. Tako 17. amandman mora biti ukinut, parlament mora dobiti vlast, zakon mora biti uspostavljen pomoću Vrhovnog suda i armija se ne smije miješati. Onda će stvari početi dolaziti na svoje mjesto i mi ćemo krenuti u pravom smjeru. El-Džezira: Mislite li da SAD pomaže Zardariju da ostane na vlasti zbog toga što je on kooperativan u tzv. ratu protiv terora? General Hamid Gul: Mislim da postoji podvojenost u njihovim pozicijama i oni ga ponekad kritikuju. Američki novinari su u prošlosti napadali Zardarija, ali su sada tihi. Amerikanci se boje povratka Vrhovnog suda u Pakistan zbog toga što on može presuditi da su američki napadi bespilotnim letjelicama povreda suvereniteta ove zemlje. Ako se to dogodi, parlament bi morao djelovati po odluci Vrhovnog suda i promijeniti svoju politiku. Amerikanci su skeptični i sumnjičavi prema tome i znaju ako se Vrhovnom sudu da slobodno djelovanje u Pakistanu, da će on najvjerovatnije donositi odluke protiv njihovih interesa i politike u Pakistanu. El-Džezira: Mislite li da će vlada preživjeti na idućim izborima? General Hamid Gul: Vlada će preživjeti, ali sam siguran da Zardari neće. Ne želim da budem pesimista, ali sumnjam da Zardari može ostati još puno vremena u vladi. El-Džezira: Zadnjih godina američki dužnosnici su vas optužili da imate bliske veze s talibanima i Al-Kaidom. Kako odgovarate na ove optužbe? General Hamid Gul: Ne, to nije tačno, ja nemam takvih veza. Što se tiče Al-Kaide, jednostavno kažem: dajte dokaze o 11. septembaru. Još uvijek niste ni optužili Osamu bin Ladena, što znači da nemate jake dokaze protiv njega. Cijela priča treba tek da iziđe u javnost. Po mome mišljenju, sve je to farsa, jer se radi o akciji izvedenoj iznutra. Cijenim talibane i podržavam njihovu borbu i njihov otpor. Dajem im moralnu podršku zbog toga što sam prije imao čvrste veze s njima. Ja sam zadržao čvrste veze sa obje strane. Mnogi u afganistanskoj vladi su moji dobri prijatelji. Pošto talibani predstavljaju nacionalni duh otpora, moram da im dam svoj glas i svoju podršku. Amerikanci su poslali moje ime Vijeću sigurnosti UN-a da me stave na listu sankcija i da me proglase međunarodnim teroristom. To je propalo zbog toga što su Kinezi dobro znali istinu i što su blokirali takav njihov potez. U osnovi Amerikanci nemaju ništa protiv mene. Vidio sam njihove optužbe i odgovorio sam im u pakistanskim medijima koji objavljuju na engleskom jeziku. Rekao sam im da ako imaju nešto protiv mene, neka to iznesu, i pristajem na suđenje. Šta sam to pogrešno uradio. Ja imam svoje moralne principe. Amerikanci govore o slobodi govora, očigledno da ono što ja govorim boli ih zbog toga što razotkriva njihove mračne radnje. Ne želim da koristim riječ "interese" zbog toga što oni koji trenutno stvaraju američku politiku rade protiv interesa sopstvenog naroda. Ako kažem da je nešto dobro ili pogrešno, koristim svoje pravo i u konačnici to je u korist američkog naroda. El-Džezira: Ali Zardari je jednom rekao zapadnim novinarima da ste vi "politički ideolog terora"? General Hamid Gul: Napisao sam pismo Zardariju i u njemu sam napisao da sam ja ideolog džihada, koji je uobičajena i normalna stvar za nas muslimane. On je musliman poput mene i vjeruje u Kur'an. Teror je nešto drugo. Ja ne podržavam terorizam, džihad je naše pravo kada je nacija napadnuta i potlačena. Prema UN-u, nacionalni otpor i borba za oslobođenje je pravo. Mi to zovemo džihadom. Izvor: Al Jeezera / Revolucijaonline Obrada: IslamBosna.ba Newer news items: Older news items: >

