Danas u 17.30 sati u Varaždinu hrvatska mlada nogometna reprezentacija, igrači do 21 godine, igra možda i odlućujući susret za odlazak na Europsko prvenstvo u Danskoj slijedeće godine. Protivnik Hrvatske je izabrana vrste Norveške, koja je u kvalifikacijskoj skupini 7 u šest susreta uspjela skupiti samo četiri boda i nalazi se na četvrtom mjestu. S druge strane, izabranici Dražena Ladića su nakon šokantnog poraza u prvom kolu od Cipra kod kuće zabilježili četiri pobjede i jedan remi, te se sa trinaest bodova, dva kola prije kraja, nalaze na čelu skupine sa dva boda prednosti ispred Slovačke, te četiri više od Srbije. Pobjeda u današnjem susreta je za hrvatsku momčad imperativ, jer će se samo prvoplasirani iz skupine izravno plasirati na europsku smotru. Idealan scenarij današnjeg dana bi bilo slavlje Hrvatske u Varaždinu, te neodlučeni ishod u međusobnom dvoboju dva prva pratitelja Slovačke i Srbije. U slučaju takvih ishoda Hrvatska bi osigurala prvo mjesto u skupini kolo prije kraja. Jučer je iz tabora reperezentacije smještenog u toplicama Sveti Martin na Muri stigla potvrda o ozljedi mladog Dinamovca Tomislava Barbarića, na kojeg izbornik Ladić neće moći računati u današnjem susretu, dok je pod upitnikom nastup Šime Vrsaljka, još jednog igrača Dinama, Međutim, kako od dvadeset okupljenih igrača dvojica moraju otpasti, ozljede Dinamovaca su izbornika riješile muke oko sastava. Dražen Ladić je jučer javnosti izrecitirao početni sastav s jednim upitnikom, oko same špice napada. - Kako je Nikola Kalinić otkazao nastup, dvoumim se između Ante Vukušića i Ivana Santinija u napadu. Ostatak postave se zna. Na golu će biti Kelava, u obrani Vida, Vrsaljko, Lovren i Maloča, u veznom redu, Jajalo, Badelj, Oremuš, Palić i Perišić. U prvom susretu Hrvatska je u Norveškoj pobijedila domaćina s 3:1, što daje razloga za optimizam pred današnji susret. Ulog je velik, ali je kroz proteklu godinu ova mlada izabrana vrsta pokazala kako zna i može pobijediti svakoga. ŽELJAN BOSNIĆ

