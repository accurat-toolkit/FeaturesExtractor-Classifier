Hoće li se obistiniti poziv velikog broja facebookovaca za gašenjem profila, čime bi najpopularnija društvena mreža s brojem od gotovo 400 milijuna članova pala na puno manji broj korisnika? Sve više zahtjeva za gašenjem statusa posljedica su javnog izražavanja nezadovoljstva zbog činjenice da Facebook svojim korisnicima ne osigurava privatnost i njihovi podaci dostupni su svima, i onima koji to mogu zloupotrijebiti. Ovakvo ponašanje bilo je previše za skupinu Amerikanca koji su odlučili nešto poduzeti, ne prepustiti se novim nametnutim pravilima i pokrenuli su navedenu „akciju”. Shvatili su da imati profil više nije sigurno. Kako izbrisati profil na Facebooku odnedavno je jedan od najtraženijih pojmova u tražilici “google”. Sada je jasno da jednom kada ga otvorite, teško ga je potpuno izbrisati. To je kao s mafijom: kada jednom uđete u „obitelj“, teško je izići. Što je uzrokovalo nagli obrat u poimanju ove društvene mreže, jer prije godinu dana svi su se raspitivali kako otvoriti profil? “Prostituiranje” privatnosti Razlog leži u činjenici da su od prosinca prošle godine uvedena nova pravila, tako da su svi profili korisnika vidljivi svima, sve dok ih sami korisnici ne učine nevidljivima. Profil u svijetu facebooka znači „osobnu kartu“ korisnika, u koju upisuje svoje osobne podatke. Mnogi nisu bili ni svjesni ove činjenice, da je njihova privatnost ugrožena, dostupna svima, bez naše dozvole i znanja. Mark Zuckerberg, boss Facebooka, koji je već poznat po krađi tuđih ideja, sada se upustio u nešto još dublje i opasnije, moguću „prostituciju“ naše privatnosti, sve u svrhu širenja poslovanja i zgrtanja novaca. Javnost je veoma iznenadila njegova hladnokrvna izjava da nitko više ne brine za zaštitu privatnosti korisnika, pa zašto bi se oni zabrinjavali time. Europska komisija, zabrinuta ovakvim neprofesionalnim i bahatim ponašanjem, najavila je usvajanje novih mjera, kojima bi se Facebook ograničio ili prisilio na veću brigu o zaštiti korisnika. Nakon početne euforije i oduševljenja najpoznatijom društvenim mrežom počele su na vidjelo izlaziti negativne posljedice koje ona izaziva, a koje su jako opasne. Provedeno je istraživanje u Engleskoj, po kojemu se svaki peti brak raspada zbog Facebooka. Ovisnost o cyber sexu, mogućnost odlaska i korak naprijed, tj. nalaženja uživo s osobama koje smo upoznali upravo na Facebooku, a imaju isti cilj, seks i zabavu, uzrokuju razvode, ljubavne svađe, raspade veza. Ljudi se međusobno otuđuju, zalijepljeni za ekran druže se sa svojim virtualnim prijateljima. Otvorene su čak i klinike za liječenje od ove prave ovisnosti. Mladi se okupljaju u grupama koje potiču nasilje, tako su neke od grupa one u kojima se podržavaju policajci, koji su nedavno bez ikakva povoda pretukli dječaka Roma, zatim podrška ubojici Luke Ritza, grupe u kojima se veličaju ustaške i nacističke tekovine. Mladi Karlovčani, kojima je očito bilo dosadno, preko Facebookova profila lažno su se predstavili kao djevojka i dogovorili susret s jednim mladićem. Umjesto sastanka s djevojkom, nasamarenog mladića dočekala su njih petorica, koji su ga pretukli rukama, nogama i drvenim štapom. Živor “na rubu” Psiholozi su objavili da velik broj mladih svoju namjeru o samoubojstvu upravo objavljuju na ovim stranicama i ne ostavljaju „klasična“ oproštajna pisma, nego posljednje poruke objavljuju na Facebooku, poput nedavnog slučaja samoubojstva mladih Varaždinki, koje su na svom profilu ostavile oproštajnu poruku svojim prijateljima. Do kuda sve to ide, pokazuje i sljedeći primjer u kojem je francuska pornoglumica Shannya Tweeks na svom profilu objavila „oglas“, u kojem traži dobrovoljce u njezinu projektu da ima spolni odnos s 999 muškaraca bez prekida, a sve s plemenitim ciljem skupljanja sredstava za borbu protiv AIDS-a. I crkva se modernizirala i informatizirala, pa je tako britanski biskup Robert Evans vjernicima ponudio virtualno spasenje preko Facebooka, nastojeći preko ove mreže molitvu učiniti dostupnijom svima. Ako želite živjeti „na rubu“, a svakidašnjica vam je dosadna, dovoljno je da otvorite profil na Facebooku, jer tko zna kakva vas neugodna iznenađenja čekaju u budućnosti i život vam definitivno neće biti isti, najmanje dosadan. Lažni “predsjednik” Jedna od najvećih podvala na Facebooku dogodila se 2008. godine kada je pokrenuta lažna kampanja za odabir prvoga svjetskog predsjednika Facebooka. Na lažni izbor prijavio se i Francuz Arash Derambarsh koji je napravio program svoje kampanje, dobio najviše glasova i javnost se zainteresirala za njega. Neki od najuglednijih medija u Francuskoj kao što su TF1, LePoint, L’express, FranceInter, Le Parisien posvetili su mu veliku medijsku pozornost kao eventualnom budućem svjetskom predsjedniku najvažnije društvene mreže. Nakon nekog vremena otkriveno je da je kampanja lažna, da su svi nasjeli i ispali jako naivni. Nova prijevara Trenutno na Facebooku kruži nova e-mail prijevara kojoj je cilj navesti neoprezne korisnike da odaju svoju lozinku u svrhu resetiranja iste, kako ih se pokušava „nasamariti“. Davanjem lozinke hakeri ulaze u vašu privatnost i uzimaju podatke koji ih zanimaju i koje mogu zloupotrijebiti. gordana bursač 400 milijuna Broj korisnika Facebooka u svijetu je oko 400 milijuna, a u Europi 150 milijuna. Broj Hrvata koji ima profil je 1,2 milijuna, a u Srbiji malo više od 2 milijuna. Kako se zaštiti ? Ukoliko ipak niste odustali od profila, evo nekoliko savjeta za zaštitu privatnosti. Lozinka neka vam bude neka kompliciranija riječ, ne nešto što svatko može „provailti“. Ne unosite datum rođenja u profil, adrese, brojeve telefona, imena partnera, djece, i slično kako biste spriječili krađu vašeg identiteta. Ne dozvolite da informacije o vama, vaše fotografije budu dostupne svima, uostalom najbolje je najintimnije podatke, fotografije i ne stavljati na Facebook, nego ih na „starinski“ način pokazati prijateljima uz druženje, razgovor u živo, a ne samo tipkanje. Svakako pripazite koliko vremena i što vaše dijete radi na Facebooku.

