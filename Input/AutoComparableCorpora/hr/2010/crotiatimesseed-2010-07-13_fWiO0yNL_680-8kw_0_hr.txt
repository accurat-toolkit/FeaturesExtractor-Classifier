Mir i stabilnost u regiji zajednički je cilj dviju zemalja, a u međusobnim odnosima postoji atmosfera pomirenja, zaključili su hrvatski i srbijanski predsjednik Ivo Josipović i Boris Tadić nakon sastanka u Beogradu. Predsjednici su istaknuli kako je za budućnost dobrih odnosa Hrvatske i Srbije važno procesuiranje krivaca za ratne zločine, pronalaženje nestalih, povratak izbjeglih i nastavak politike mira i suradnje. Između naših zemalja postoje otvorena pitanja, važno je da se s njima suočavamo i da ih rješavamo, izjavio je Josipović te izrazio uvjerenost da će se za neko vrijeme obje zemlje naći u Europskoj uniji. Dodao je kako su on i njegov srbijanski kolega jednoglasni u tome da Bosna i Hercegovina mora ostati jedinstvena država. Predsjednik Tadić rekao je da Srbija želi najbolje moguće odnose s Hrvatskom te ocijenio da mogućnost suradnje postoji u mnogim područjima. Dodao je kako Srbija iskreno i otvoreno podupire što brži ulazak Hrvatske u EU. Srpski predsjednik najavio je i svoj dolazak u Vukovar. Ne treba me nitko pozivati u Vukovar, naravno da ću doći u Vukovar. Samo me nemojte požurivati, doći će vrijeme, rekao je. I dok Vukovarci, kao i mnogi drugi, godinama čekaju na pravdu i procesuiranje odgovornih za svoje patnje, Tadić predlaže nastavak procesuiranja svih ratnih zločina i izvansudski dogovor oko tužbe, dok Josipović poručuje da tužba nije sama sebi svrha. 20 godina DSHV-a Poslijepodnevni dio posjeta bio je posvećen vojvođanskim Hrvatima. U mjestu Đurđin, pokraj Subotice, Josipović se susreo s vodstvom i članovima Demokratskog saveza Hrvata u Vojvodini (DSHV), koje je proslavljalo 20. obljetnicu osnutka. Hrvatska manjina je most suradnje i važan čimbenik u odnosima Srbije i Hrvatske, izjavio je Josipović tijekom neformalnog razgovora s članovima i simpatizerima DSHV-a na salašu Ivana Stipića. Vodstvu stranke zahvalio je što čuvaju identitet Hrvata u Srbiji i dodao da će Hrvatska poštovati ustavnu obvezu i skrbiti se o svojoj manjini u Srbiji kao i svuda u svijetu. Proslava 20. obljetnice stranke nastavila se svečanom akademijom u subotičkoj Dvorani sportova gdje se Josipoviću pridružio predsjednik Tadić, ministri u vladi Srbije i drugi visoki srbijanski dužnosnici. Josipović: U Tadiću sam pronašao partnera i prijatelja Tadić je na akademiji izjavio da će Hrvati u njemu uvijek imati stvarnog saveznika u borbi za interese, identitet, očuvanje kulture i posebnosti hrvatskog naroda u Srbiji i u Vojvodini. Nacionalne manjine bogatstvo su i poveznica dviju država. Vi ste najjača, politička i civilizacijska snaga ove zajednice i zato imate iznimno važnu ulogu za njezino očuvanje, poručio je Josipović u govoru pred oko 3.000 članova i pristaša DSHV-a. Istaknuo je da nacionalne manjine, hrvatsku u Srbiji i srpsku u Hrvatskoj, prepoznaje kao bogatstvo, kao poveznicu između dviju država. Za takvu politiku mira, suradnje i suživota, za europsku politiku, ja sam u Borisu Tadiću našao partnera i prijatelja, naveo je Josipović. DSHV je osnovan 15. srpnja 1990. u Subotici. Prvi i dugogodišnji predsjednik stranke bio je Bela Tonković, koji je smijenjen 2003., kada je tu dužnost preuzeo i do danas je obnaša Petar Kuntić. DSHV je jedina parlamentarna stranka hrvatske manjine u Srbiji. Ima predstavnika u Skupštini Srbije, ali on je zastupnik s liste Demokratske stranke, s kojom DSHV ima višegodišnju uspješnu koalicijsku suradnju. Uz mjesto u državnom parlamentu, DSHV ima zastupnika i u Skupštini Vojvodine te nekoliko vijećnika u lokalnom parlamentu Subotice, Sombora, Apatina i u Srijemskoj Mitrovici. Osnovni cilj stranke je promicanje i ostvarivanje ravnopravnosti Hrvata u Vojvodini. Ovo je prvi službeni posjet predsjednika Josipovića Srbiji i nastavak mnogih neformalnih kontakata koje je hrvatski predsjednik imao sa srbijanskim kolegom Borisom Tadićem. Nakon sastanka sa srbijanskim predsjednikom Ivo Josipović je zasadio drvo u Parku prijateljstva. Predsjednik Josipović posjet Srbiji nastavlja u ponedjeljak razgovorima sa srbijanskim premijerom Mirkom Cvetkovićem i predstavnicima nevladinih udruga u Beogradu. U prvom videozapisu pogledajte što je predsjednik Ivo Josipović kazao o bilateralnim odnosima Hrvatske i Srbije, pregovorima o Kosovu u UN-u, povlačenju tužbe pred Međunarodnim sudom pravde i neposredovanju Hrvatske u rješavanju pitanja Kosova. Komentirao je i pitanje BiH, povratak izbjeglica te rješavanje sudbine nestalih. U drugom videzapisu predsjednik Boris Tadić govori o pitanju Kosova, posjetu Vukovaru, pitanju BiH, odnosima Srbije i Hrvatske, tužbama pred Međunarodnim sudom pravde, granicama i rješavanju sudbine nestalih te o povratku izbjeglica, zaštiti imovine, pisma i jezika Srba u Hrvatskoj. Ivo Josipović u posjeti Beogradu Boris Tadić na zajedničkoj konferenciji

