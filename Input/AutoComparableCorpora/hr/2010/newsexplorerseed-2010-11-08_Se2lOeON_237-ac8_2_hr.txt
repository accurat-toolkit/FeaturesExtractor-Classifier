Čelnici zemalja skupine G20 na summitu u glavnom gradu Južne Koreje Seulu već drugi dan nastoje riješiti napetosti između pojedinih izaslanstava oko pitanja kako ispraviti nepravilnosti u valuti i trgovini. Mnogi strahuju da bi mogao izbiti i ozbiljniji sukob, prvenstveno između SAD-a i Kine, koji bi mogao ugroziti rast svjetskog gospodarstva, prenose strani mediji. Ipak, američki je dužnosnik, koji je želio ostati anoniman, izrazio optimizam da će summit poduprijeti deklaraciju o rješavanju globalne ekonomske nejednakosti te dodao kako Kina nastoji utjecati na Washington sa svojim strahom za opstanak njihove valute. - S obzirom na posljednje napetosti i trenutačni razvoj situacije u našem odnosu s Kinom, jako sam ohrabren napretkom koji sam vidio – rekao je anonimni američki dužnosnik novinarina BBC-a. U međuvremenu, Velika Britanija, Francuska, Njemačka, Italija i Španjolska izdale su zajedničku izjavu kojom pokušavaju smiriti nastalu tremu na tržištu obveznica oko moguće ugrožene budućnosti EU fonda za spas posrnulih gospodarstava. Čelnici tih zemalja razgovarali su i o sve većem problemu u kojem se nalazi Irska raspravljajući hoće li Europska unija trebati „uskočiti“ i pomoći oko sve većeg duga te zemlje. - Svaka nova pomoć na snagu bi stupila sredinom 2013. godine i ne bi imala nikakvog utjecaja na trenutne aranžmane – izjavili su čelnici tih pet europskih zemalja. Velika Britanija, Francuska i Rusija rano jutros pozvane su na pregovore o mogućoj globalnoj neravnoteži koja bi predstavljala prijetnju svjetskim gospodarskim aktivnostima, a sve vezano uz napetosti između SAD-a i Kine. Ipak, pregovarači se, navodno,nisu uspjeli dogovoriti niti koji bi pokazatelji Međunarodnog monetarnog fonda mogli ukazati da su te napetosti prešle granicu niti koje bi zemlje trebale sudjelovati u smanjenju globalne neravnoteže. Naime, Washington i dalje tvrdi ono što javno ponavlja već neko vrijeme, a to je da je kineska vlauta yuan umjetno slaba te da zahvaljujući tome kineskim izvoznicima daje nepravednu prednost što, tvrde Amerikanci, Pekingu omogućuje gomilanje ogromne količine deviznih rezervi. Međutim, kineski dužnosnici tvrde da je Peking spreman za reformu svog valutnog režima, ali prije toga želi da se postigne globalna ekonomska sigurnost. - Ako ste sami bolesni, ne pitajte druge za lijek – izjavio je u Seulu glasnogovornik kineskog ministarstva trgovine Yu Jianhua. No, i Amerikanci su suočeni s kritikama iz nekoliko zemalja zbog ubrizgavanja još 600 milijardi dolara u svoje gospodarstvo ne bi li oživjeli rast. Mimo svih ovih rasprava, očekuje se kako će danas glavni tajnik UN-a Ban Ki-moon zahtijevati od svjetskih lidera da održe svoja obećanja prema siromašnima u svijetu, unatoč trenutačnim međusobnim nesuglasicama.

