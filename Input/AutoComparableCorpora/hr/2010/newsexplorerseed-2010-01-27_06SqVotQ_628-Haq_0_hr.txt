Neispravna papučica gasa izrasla u pravu noćnu moru za japanskog proizvođača. Milijunski opozivi kreću i u Europi! Masovni opozivi Toyotinih vozila pokrenuti zbog sve većeg broja pritužbi i nezgoda nastalih spontanim ubrzanjima koje izaziva nepravilan rad pedale gasa šire se i na Europu! Podsjetimo, zbog istrošenosti određenih komponenti u mehanizmu papučice gasa javlja se povećano trenje zbog kojeg ista postaje tvrđa, teže se stišće, sporije se vraća i što je najgore - može se zaglaviti! ZBOG NEISPRAVNE PAPUČICE OPOZVANO 2.3 MILIJUNA TOYOTA Toyota logo Opozivi su se do sada odnosili na osam modela (Rav4, Matrix, Corolla, Camry, Avalon, Highlander, Tundra, Sequoia) izrađenih u onim sjevernoameričkim pogonima koji su bili opskrbljivani dijelovima tvrtke CTS Corporation iz Indiane. Prodaja navedenih modela je stopirana, a od 1. će se veljače prestati proizvoditi na tjedan dana kako bi se pogoni opremili novim dijelovima. U Toyoti tvrde kako niti jedan od 14.000 radnika koji u njima rade neće dobiti otkaz. Koliko će ovo biti težak udarac za Toyotu, dovoljno govori podatak kako je navedenih osam modela nosilo čak 57% prodaje na američkom tlu u 2009. godini. Modeli tvrtki Lexus i Scion izuzeti su iz ovog opoziva jer se sastavljaju u Japanu, a opskrbljuje ih drugi dobavljač. OPOZIV ZA VIŠE OD 1.8 MILIJUNA VOZILA U EUROPI, 75.000 U KINI,... Zbog ovog je problema Toyota opozvala 2.3 milijuna automobila na području Sjeverne Amerike, no čini se kako će ukupna brojka biti osjetno veća s obzirom da isti problem mori oko 1.8 milijuna jedinica proizvedenih na Starom kontinentu! To su prema službenom izvješću:AYGO, iQ, Yaris, Auris, Corolla, Verso, Avensis i RAV4. U Toyoti su potvrdili kako su europski pogoni već opremljeni novim komponentema, te kako njihov rad neće biti stopiran. S druge strane, američki bi pogoni mogli imati problem. Tvrtka CTS Corporation, naime, zbog limitiranih kapaciteta može zadovoljiti proizvodnju samo za 2 milijuna "pokvarenih" automobila, a uračunati treba i one koji se tek trebaju proizvesti. Opozivom su zahvaćena i vozila koja Toyota proizvodi u suradnji sa drugim proizvođačima. To se prije svega odnosi na modele Peugeot 107 i Citroën C1, točnije njih 90.000! Nadalje, opoziv se odnosi i na 75.000 modela RAV4 koji se proizvode u Kini. Prevencije radi, Ford je najavio stopiranje proizvodnje dizelske inačice modela Transit Classic koja se također proizvodi u Kini, a opremljena je mehanizmom papučice gasa koji proizvodi tvrtka CTS Corp. Što učiniti ukoliko vam se tijekom vožnje pojavi problem sa papučicom gasa, a vaš automobil počinje ubrzavati?! Toyota preporuča što snažniji pritisak na kočnicu, ubacivanje mjenjača u neutralni položaj i gašenje automobila nakon što se sigurno zaustavite. Nakon toga automobil svakako treba odvući kod ovlaštenog Toyotinog servisera. VIDEO:TOYOTINA PROBLEMATIČNA PAPUČICA GASA ZBOG PROBLEMA SA TEPISIMA OPOZVANO 5.4 MILIJUNA AUTOMOBILA Podsjetimo kako gore navedeni slučaj tehnički nije povezan s onim koji se pojavio krajem protekle godine. Tada su, naime, bili upleteni i problematični tepisi zbog kojih se papučica gasa mogla zaglaviti. Prema izvješću objavljenom krajem protekle godine ovim su problemom zahvaćeni Toyotini modeli Camry, Avalon, Prius, Tacoma i Tundra, zatim Lexusi ES 350, IS 250 i IS350, a ovih su im se dana pridružili i Highlander, Corolla, Venza, te blizanci Matrix i Pontiac Vibe. Zbog neodgovarajućih je tepiha tako opozvano ukupno 5.4 milijuna automobila (4.3 milijuna u jesen 2009, dodatnih 1.1 milijun ovoga tjedan) čime je ovaj opoziv postao najvećim u povijesti cijenjenog japanskog proizvođača. Procjenjuje se kako je 1.7 milijuna vozila iz opoziva zahvaćeno s oba problema. PAD VRIJEDNOSTI DIONICA, PAD UDJELA NA TRŽIŠTU,... Britanski AutoCar navodi kako je vrijednost Toyotinih dionica u Japanu zbog milijunskih opoziva potonula 16.7 posto, a niti sporna tvrtka CTS Corporation nije bolje prošla. Njihove dionice pale su čak 15 posto. Za očekivati je kako će se negativan trend nastaviti s obzirom da se broj opoziva povećava. Portal Edmunds.com procjenjuje kako će Toyota izgubiti i do 14.7% udjela na američkom tržištu. Kurt Sanger, analitičar najveće njemačke banke - Deutsche Bank, procjenjuje kako će milijunski opoziv automobila Toyotu stajati između 446 i 502 milijuna dolara tjedno, i to samo za područje SAD-a.

