Ključni čovjek jedne od najpoznatijih svjetskih zločinačkih skupina, znane kao Pink panthers, državljanin Crne Gore Radovan Jelušić (39) uhićen je u Rimu, a kod sebe je tog trenutka imao lažnu hrvatsku putovnicu, prenose u nedjelju beogradski elektronički mediji. Izvršni ravnatelj Interpola Jean-Michel Louboutin kazao je kako to uhićenje, koje je uslijedilo manje od dva tjedna nakon uhićenja drugog člana Pink Panthera iz Crne Gore, jasno pokazuje učinkovitost rada policija koje se bave istragom te bande oružanih pljačkaša, a posebno policija Crne Gore i Italije u ovom slučaju. Prije dva tjedna na granici Srbije i Crne Gore uhićen je Bojan Vučović (24), Jelušićev suradnik i član navedene zločinačke skupine. Inače, članovi skupine koja je sudjelovala u krađi nakita u Tokiju, koju se povezuje s mrežom kradljivaca Pink Panther, sredinom prosinca 2009. u Beogradu su osuđeni na višegodišnje kazne zatvora. Troje optuženih za sudjelovanje u krađi nakita vrijednog oko 19,3 milijuna eura u japanskom glavnom gradu Tokiju ožujka 2004. osuđeni su u ponovljenom postupku zbog pljačke zlatarnice uz uporabu sile, prenosi Hina.

