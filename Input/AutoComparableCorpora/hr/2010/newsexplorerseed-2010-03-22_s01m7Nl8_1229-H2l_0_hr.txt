Nedavno uhićenje Danijela Oršuša, prvog hrvatskog državljanina za kojeg se sumnja da je član Al-Qa’idine skupine atentatora, pokazalo je da terorističke grupe ne regrutiraju svoje članove samo na Bliskom istoku već i u ostalim dijelovima svijeta. Ekskluzivno za Večernji list sigurnosno stanje na području Balkana komentirao je dr. Sajjan Gohel, član radne skupine za borbu protiv terorizma NATO-ova PFP konzorcija te predsjednik Asia-Pacific Foundation iz Londona. Je li Hrvatska Al-Qa’idi plodno tlo za regrutaciju novih članova? Terorizam nema nacionalnosti, a članstvom u NATO-u te približavanjem EU Hrvatska postaje sve zanimljivija Al-Qa’idi i drugim islamističkim terorističkim organizacijama. Ipak, situacija nije izmaknula kontroli, ovaj je problem puno izraženiji u Britaniji, Francuskoj ili Njemačkoj . Na koji način teroristi vrbuju članove u Europi? Za razliku od njihovih pristaša u Pakistanu ili Afganistanu, koji se obučavaju u terorističkim kampovima, na ovom području najčešće se radi o samoradikaliziranim ljudima koji se povezuju preko interneta. Ponekad Al-Qa’ida do svojih članova dolazi uz pomoć džamija ili medresa u Europi, no puno češće ih traži na islamskim internetskim forumima i web stranicama. Na taj način Al-Qa’ida spaja indoktrinirane i samoradikalizirane osobe u svojevrsne ćelije. Bez pomoći interneta Al-Qa’ida bi vrlo teško organizirala svoju prisutnost u Europi, a kamoli regrutirala nove članove. Koliko je Bosna, s obzirom na velik broj muslimanskih vjernika, pogodna za Al-Qa’idu? Treba znati da je BiH vrlo diverzificirana zemlja te da su njezini stanovnici pod znatnim utjecajem Zapada. Njihovi socijalni, politički i ekonomski pogledi u znatnoj su mjeri u skladu s pogledima ostalih Europljana. U Bosni, baš kao i u Albaniji, među muslimanima dominira sekularni, svjetovni način života i upravo zbog toga radikalizacija koja se provodi u Saudijskoj Arabiji ili Pakistanu nema na njih velik utjecaj. Većina bosanskih muslimana nije problem, problem je mali broji islamskih fanatika. Je li rat u BiH stvorio neke od ekstremnih islamističkih terorista? Danas imamo pouzdane podatke da određeni broj visoko pozicioniranih članova Al-Qa’ide potječe upravo iz redova dobrovoljaca koji su se borili u ratu u BiH. Najbolji je primjer Ahmed Omar Saeed Sheik, Britanac pakistanskog podrijetla. Riječ je o visokoobrazovanom čovjeku, diplomcu London School of Economics kojega je Al-Qa’ida vrbovala dok se borio na strani bosanskih muslimana. Nakon toga je otišao u Pakistan, gdje je postao jedan od najbližih suradnika Osame bin Ladena, a poznat je kao organizator otmice i odrubljivanja glave novinaru Wall Street Journala Danijelu Pearlu. Policija BiH izvela je akciju uhićenja vehabija u Maoči. Kolika su oni opasnost? Vehabije su očita poveznica ekstremnih muslimana sa Saudijskom Arabijom, zemljom koja taj oblik fundamentalizma promiče diljem svijeta. Oni imaju vrlo negativan učinak na zemlje u kojima se, poput Bosne, razvija islam u sekularnom obliku. Vehabije prije ili kasnije dovode do nesigurnosti i nestabilnosti. Na žalost, još uvijek premalo znamo o vehabijama u BiH, još ne znamo točno koliki su utjecaj Saudijci stekli u vrijeme rata. Sigurno je da je u vehabijskim zajednicama utjecaj Saudijaca vrlo velik, što prije ili kasnije dovodi do problema u smislu socijalne kohezije i društvene stabilnosti. Ipak, stanje u regiji još nije zabrinjavajuće.

