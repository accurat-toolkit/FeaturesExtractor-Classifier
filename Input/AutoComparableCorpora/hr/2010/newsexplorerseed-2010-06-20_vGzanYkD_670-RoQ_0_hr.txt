Crna kronika, Svijet Nedjelja, 20.06.2010. Tagovi: Kolumbija 20:16 Kolumbija: Poginula desetorica policajaca i šestorica pobunjenika U trima napadima u nedjelju na dan izbora u Kolumbiji su poginula desetorica pripadnika sigurnosnih snaga i šestorica boraca ljevičarske gerile, u času kada milijuni birača izlaze na birališta kako bi izabrali novog predsjednika, izjavili su čelnici. Nasilje u zemlji jenja otkako je predsjednik Alvaro Uribe uz potporu Sjedinjenih Država 2002. poveo ofenzivu protiv ilegalnih naoružanih skupina, ali su sukobi i dalje svakodnevna pojava u toj latinoameričkoj zemlji, četvrtom po veličini proizvođaču nafte u svijetu koja želi zaustaviti taj četrdesetogodišnji rat. Ministarstvo obrane je priopćilo da su sedmorica policajaca poginula u eksploziji mine u državi Norte de Santander, optuživši za to pobunjenike iz Nacionalne oslobodilačke vojske, a Kolumbijske oružane revolucionarne snage (FARC) ubile su trojicu vojnika u pokrajini Meti. U odvojenom sukobu u Meti, istočno od prijestolnice Bogote, vojska je, po priopćenju, ubila šestoricu gerilaca FARC-a. U drugom krugu predsjedničkih izbora u nedjelju sučeljavaju se bivši ministar obrane Juan Manuel Santos i neovisni kandidat Antanas Mockus. Santos po anketama ima više izgleda za pobjedu. (H)

