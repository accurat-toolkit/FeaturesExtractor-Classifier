Poslovni klub „Potencijal sektora drvne industrije i šumarstva u oporavku i rastu gospodarstva“u organizaciji Hrvatske gospodarske komore, Ministarstva regionalnog razvoja, šumarstva i vodnog gospodarstva RH, Šumarskog fakulteta i Zagrebačkog velesajma održan je 13. listopada na Zagrebačkom velesajmu. Poslovni klub tradicionalno je okupljanje gospodarstvenika iz drvnoprerađivačkog i šumarskog sektora s predstavnicima Vlade i mjerodavnih institucija u sklopu međunarodnog sajma namještaja unutarnjeg uređenja i prateće industrije AMBIENTA. Panelisti Poslovnoga kluba bili su Zdravko Jelčić, predsjednik Udruženja drvno-prerađivačke industrije HGK; Darko Vuletić, predsjednik Uprave Hrvatskih šuma d.o.o.; Zdravko Požgaj, predsjednik Grupacije drvo u graditeljstvu; Damir Novotny, samostalni ekonomski analitičar. U raspravi su sudjelovati i gosti Poslovnoga kluba: Božidar Pankretić, potpredsjednik Vlade RH i ministar regionalnog razvoja, šumarstva i vodnog gospodarstva; Zlatko Koračević, predsjednik saborskog Odbora za regionalni razvoj, šumarstvo i vodno gospodarstvo i Nadan Vidošević, predsjednik HGK. Božidar Pankretić je istaknuo važnost pozitivnog stava gospodarstvenika prema javnom poduzeću Hrvatske šume jer je Vlada RH pored plasiranja direktnih potpora mnoga druga pitanja rješavala upravo uz pomoć tog poduzeća. Mnogi problemi znatno lakše će se rješavati našim ulaskom u EU. Za sada su energenti jedan od značajnijih problema jer se jeftina energija distribuira građanstvu što se kompenzira uz pomoć skupljih energenata gospodarstvu. U narednom razdoblju treba još više povećati eksploataciju naših šuma uz poštivanje načela održivog razvoja. Trenutno je razrađeno pet operativnih programa razvoja od kojih se po značaju izdvajaju promet, zaštita okoliša i regionalna konkurentnost. U procesu je izrada prijedloga novog Zakona o šumama i Zakona o poljoprivrednom zemljištu koji će djelotvornije regulirati tu problematiku. Nadan Vidošević je naglasio da deklarativna podrška izvozu mora postati stvarna i konkretna. Jedna od strukturalnih poteškoća našeg gospodarstva je ta što uz pomoć niskih cijena plina i grijanja vodimo socijalnu politiku. Hrvatska drvna industrija ima šanse a pogotovo gospodarski subjekti koji su usmjereni na izvoz. U tom pogledu u još većoj mjeri trebamo tražiti tržišne niše unutar kojih ćemo se pozicionirati. Nužno je drugačije odnosno racionalnije rasporediti šumski resurs uz fokusiranje na komercijalnu eksploataciju šuma. Za hrvatske prilike kriza je došla prekasno a u njenom rješavanju fiskalna politika je trenutno limitirana. Privatne i javne investicije trebaju pokrenuti razvojni ciklus ali treba imati na umu da iz ovih gospodarskih poteškoća nećemo izaći na lagan način, poručio je Nadan Vidošević. Iduće godine treba započeti politički dijalog kako bi se ostvario konsenzus oko brojnih pitanja poput, na primjer, zdravstvene i mirovinske reforme. Te procese treba pratiti ulaganja u nove tehnologije uz istovremenu eliminaciju nemorala koji u znatnoj mjeri otežava društveni i ekonomski razvoj. Hrvatska drvna industrija postupno izlazi iz recesije, što potvrđuju i brojke prema kojima je ta izvozno orijentirana grana, koja drži oko sedam posto ukupnog izvoza, u prvih osam mjeseci povećala izvoz 11 posto, dok je uvoz pao čak 20 posto. Suficit industrije u tom je razdoblju bio čak 176 milijuna dolara, dok je u cijeloj 2009. iznosio 100 milijuna dolara. Izvoz namještaja raste više od prosjeka ukupne drvne industrije, odnosno porastao je 13 posto. Hrvatsko tržište namještaja vrijedno je oko 700 milijuna dolara. Hrvatski drvni sektor ima komparativnu prednost jer raspolaže s domaćom kvalitetnom sirovinom. Tu komparativnu prednost uz pomoć tehnologije, znanja te inovatiniosti valja pretvoriti u konkurentske prednosti. U tom pogledu od velike je važnosti poboljšavanje produktivnosti. Buduće restrukturiranje javnog poduzeća Hrvatske šume znatno će doprinijeti tim nastojanjima, čulo se u raspravi. U većoj mjeri treba iskoristiti potencijale američkog tržišta koje je najveće na svijetu.

