Tijekom dvodnevna posjeta Turskoj Kosor je komentirala prvu procjenu koju je danas objavio Državni zavod za statistiku da je hrvatski bruto domaći proizvod (BDP) u trećem tromjesečju realno porastao za 0,2 posto u odnosu na treće tromjesečje prošle godine. Izjava predsjednice vlade objavljena je na vladinim internetskim stranicama. Mislim da je dobro što nakon šest uzastopnih tromjesječja pada možemo reći da je početak rasta BDP-a u trećem tromjesječju zaista dokaz da smo definitivno počeli plivati prema izlasku iz krize i da su to prvi, ali dobri pokazatelji, kazala je Kosor. Kosor je sigurna da će u idućoj godini, kako je vlada najavljivala pri donošenju proračuna, rast biti 1,5 posto, godinu poslije dva posto i zatim 2,5 posto. Predsjednica vlade rekla je kako je i dalje uvjerena da rast BDP-a u idućoj godini može biti i veći bude li pokrenuta većina investicijskih projekata. "Mislim da nas ovaj trenutak treba ohrabriti - to je malen rast, to je prvi znak, to je prva kaplja u tom moru - ali nas treba ohrabriti da zapnemo, prije svega u provedbi programa gospodarskog oporavka. To je ključ, kao što govori Svjetska banka i MMF i mnogi drugi, da ga provedemo do kraja", poručila je. Premijerka je pozvala pritom sve koji mogu pomoći da se priključe - oporbene stranke, stručnjake, gospodarstvenike i investitore. Dodala je kako je učinjeno sve da se olakša ulaganje u Hrvatskoj i da tijekom boravka u Turskoj govori o gospodarstvu, o mogućnostima investiranja i privlačenju ulaganja. "Učinili smo puno da olakšamo investiranje i mislim da je ovo trenutak koji nam daje za pravo tvrditi da polako, ali sigurno idemo prema izlasku i oporavku gospodarstva, a onda moramo vidjeti što se još u strukturi gospodarstva treba mijenjati na bolje", rekla je Kosor.

