Rezultati ankete Rezultati Ivo Sanader Hrvatskoj će biti izručen: glasalo 145 posjetitelja povratak na glasanje Na Tokijskoj je burzi Nikkei indeks oko 7,30 sati bio u minusu 2,7 posto, a u jednom je trenutku bio na gubitku i više od 3 posto, zaronivši, po prvi puta nakon pet mjeseci, ispod razine od 9.500 bodova. U Južnoj Koreji cijene su dionica potonule više od 3 posto, dok su burzovni indeksi u Indiji, Šangaju, Singapuru, Australiji i Hong Kongu bili u minusu između 2 i 2,5 posto. Zbog toga je oko 7,30 sati MSCI indeks azijsko-pacifičkih dionica, bez japanskih, bio na gubitku 2,9 posto, zaronivši na novu najnižu razinu u osam mjeseci. Dužnički problemi Grčke i nekoliko drugih članica eurozone već mjesecima loše djeluju na burze diljem svijeta, a odluka španjolske središnje banke u subotu o preuzimanju manje banke CajaSur samo je dolila 'ulje na vatru'. "To je uznemirilo ulagače jer se postavlja pitanje ima li još takvih slučajeva. Sumnja se da ima još banaka s financijskim poteškoćama, posebice u južnoj Europi", kaže Hiroichi Nishi, direktor u tvrtki Nikko Cordial Securities. Ulagači se, također, plaše da će mjere proračunske štednje u članicama eurozone izazvati slabljenje tamošnjih gospodarstava, pa su jutros pod pritiskom kompanije koje su izvozno znatno izložene na europskom tržištu. Tako je, primjerice, cijena dionice Canona pala 2,4, a Nikona i Hyundai Motorsa više od 5 posto. Loše na tržište djeluje i rast tenzija između Sjeverne i Južne Koreje, zbog nedavnog potapanja južnokorejskog ratnog broda. Sjevernokorejski predsjednik Kim Jong-Il stavio je vojsku u stanje pripravnosti, pošto je Seoul zaprijetio da će Sjeverna Koreja "morati platiti cijenu" potapanja južnokorejskog broda. Zabrinjava, također, rast cijene kreditiranja jer američke financijske kompanije sve više zaziru od kreditiranja drugih banaka koje su znatnije izložene na europskom tržištu. "Zabrinutost zbog dužničke krize u eurozoni širi se bankarskim sustavom, pa troškovi pozajmica rastu, premda s niskih razina. To, pak, potiče jačanje dolara", kaže Jonathan Cavenagh, valutni strateg u australskoj banci Westpac. Nakon što je već jučer euro prema dolaru oslabio za 1,5 posto, jutros je njegov tečaj potonuo ispod razine od 1,23 dolara. "Euro se ne uspijeva oporaviti jer svaki uspon njegova tečaja ulagači koriste za prodaju i smanjenje svoje izloženosti u europskoj valuti", objašnjava Cavenagh. Stoga dio analitičara smatra da bi ovih dana cijena eura mogla ponovno pasti na najnižu razinu u posljednje četiri godine od 1,2143 dolara, na koju je pala prošloga tjedna. Euro je jutros oslabio i prema japanskoj valuti, pa mu je tečaj pao s jučerašnjih 112,55 na 110,25 jena. I dolar je oslabio prema japanskoj valuti. Njegova je cijena pala s jučerašnjih 90,10 na 89,80 jena. Zbog strahovanja ulagača da će dužnička kriza izazvati slabljenje gospodarstva eurozone, a time i potražnje za naftom, jutros je terminska cijena 'crnog zlata' pala za 1 posto, zaronivši ponovno ispod razine od 70 dolara po barelu.

