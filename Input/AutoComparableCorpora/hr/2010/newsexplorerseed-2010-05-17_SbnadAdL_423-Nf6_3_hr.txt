Cijene nafte porasle su danas na međunarodnim tržištima prema 77 dolara za barel, nadomak najvišoj razini u dvije sedmice, podržane opreznim optimizmom vezano za snagu američkog gospodarskog oporavka i za prognozu potražnje za energijom. Cijene barela sirove nafte za isporuke u novembru porasle su na američkom tržištu za 25 centi na 76,74 dolara, nakon što su nakratko dotaknule 76,85 dolara, najvišu razinu od 14. septembra. Na londonskom tržištu ostale su gotovo nepromijenjene i iznosile su 78,96 dolara, prenose agencije. Evropske dionice ojačale su danas, podržane skokom na Wall Streetu u petak, koji su potaknuli ohrabrujući gospodarski podaci. Naftna tržišta slijedila su trend, ojačavši zadnjeg radnog dana u prošloj sedmici čak 1,7 posto. Nove narudžbe trajnih roba u SAD-u porasle su u augustu kao i planirana potrošnja kompanija, pokazali su u petak zasebni izvještaji, ukazujući na završetak oštrog ljetnog usporavanja u gospodarstvu. Signali da bi američka centralna banka Fed mogla poduprijeti oporavak mjerama jačanja likvidnosti pritisnuli su pak dolar, potičući potražnju za naftom budući da je ojačala kupovna moć imatelja drugih valuta, a cijene nafte iskazane su u američkoj valuti. "Dolar je oslabio i to će dati potporu cijenama nafte", izjavio je Mark Pervan, viši analitičar iz firme ANZ u Melbourneu, komentirajući klizanje dolara na najnižu razinu u pet mjeseci u odnosu na euro. U međuvremenu je venecuelanski ministar za naftu izjavio da je njegova zemlja zadovoljna aktualnim cijenama nafte u svijetu, te da će predložiti produljenje trenutne razine proizvodnje na sastanku Organizacije zemalja izvoznica nafte (OPEC) koji će biti održan 14.oktobra u Beču. Kuvajtski ministar nafte šeik Ahmad al-Abdullah al-Sabah također je u subotu kazao da će grupa zadržati proizvodne kvote na sadašnjoj razini. OPEC je u međuvremenu na svojim internetskim stranicama izvijestio da je cijena referentne košarice barela njegove nafte u petak iznosila 75,01 dolara, što znači da je bila 73 centa viša nego dan ranije.

