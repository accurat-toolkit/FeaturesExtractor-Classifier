Duboko žalim što je i Republika Hrvatska svojom politikom u 90-im godinama prošlog stoljeća doprinijela stradanjima ljudi i podjelama koje nas i danas muče, kazao je hrvatski predsjednik Ivo Josipović koji se tako u Sarajevu u srijedu ispričao za sudjelovanje Hrvatske u politici koja je 90-ih godina prošlog stoljeća pokušavala podijeliti Bosnu i Hercegovinu. U govoru pred zastupnicima obaju domova Parlamenta Josipović je izrazio sućut za sve žrtve proteklog rata u BiH, istaknuvši kako je svaki izgubljeni život gubitak za sve. Kazao je kako će stoga u četvrtak i osobno u Ahmićima i Križančevu selu odati počast žrtvama “čiji je jedini grijeh to što su bili drugi i drugačiji”. - Samo pravom i pravdom možemo naše narode očistiti od zla i međusobnog okrivljavanja za nedjela i osigurati da se zlo više nikada ne ponovi. Politike iz 90-ih godina su iz neznanja, zloćudnosti ili ludosti vjerovale kako je rješenje za BiH njezina podjela te su u toj, ali i u svojim zemljama posijali zloslutno sjeme, a zavađeni su narodi požnjeli smrt, rat i uništenje - ustvrdio je hrvatski predsjednik. Josipović je ocijenio kako je zajednička europska budućnost najbolje rješenje. Potvrđuje to i slučaj Hrvatske, za koju je Josipović iznio uvjerenje kako će uskoro postati članicom Europske unije, no dodao je kako europski put za Hrvatsku nije završen dok u Uniji ne budu i druge zemlje regije. Josipović je ponudio partnerstvo Hrvatske BiH na njezinu putu k euro-atlantskim integracijama. - Europska je BiH vitalni nacionalni interes Hrvatske - kazao je Josipović, pri čemu je pozvao političare i u BiH da članstvo u EU počnu tretirati kao vitalni nacionalni interes i građanima ponude partnerstvo za Europu. Istaknuo je kako tri naroda u BiH moraju sami naći formulu zajedničkog života te da umjesto njih ne mogu drugi odlučivati, no mogu pomoći ako se to od njih zatraži. Hrvatska je, po Josipovićevim riječima, iznimno zainteresirana za uspjeh pregovora o ustavnim promjenama u BiH, to prije što ima obvezu brinuti o Hrvatima koji u njoj žive, a čiji je broj prepolovljen u proteklom ratu. “BiH je moguća onda ako je istinska zajednica ravnopravnih naroda, država koja će biti dom svakom pojedincu”, kazao je Josipović. Predsjedatelj Predsjedništva BiH Haris Silajdžić zahvalio je Josipoviću na potpori Hrvatske BiH, istaknuvši kako je došlo vrijeme da se napokon počnu rješavati otvorena pitanja u odnosima između dviju zemalja, podsjetivši na neriješeno pitanje granica, “posebice na moru”, imovinsko-pravnih odnosa i statusa pločanske luke. zdravka soldić-arar Špirić se naljutio Predsjedavajući Vijeća ministara BiH Nikola Špirić u srijedu je, naprasno, preko novinske agencije Srna, otkazao planirani sastanak kao i radni ručak s hrvatskim predsjednikom Josipovićem. Razlog tomu je što je hrvatski predsjednik odlučio položiti vijenac na Spomenik djeci Sarajeva koja su stradala tijekom opsade grada, od srpskih granata i snajpera. Špirić je izrazio negodovanje što hrvatski predsjednik ovom prigodom neće obići stratišta srpskih žrtava ustvrdivši da se „ Josipoviću Srbi pričinjaju samo u počasnom stroju“. Špirić je ustvrdio da je Josipović mogao odati počast srpskim žrtvama u Dobrovoljačkoj ulici u Sarajevu, gdje je inače stradalo sedam pripadnika JNA dok su napuštali vojarnu. No, među nešto više od tisuću ubijene sarajevske djece veliki broj njih je i srpske nacionalnosti. Z.S.A.

