U Bosni i Hercegovini u nedjelju, 3. listopada, u sedam sati ujutro bit će otvorena biračka mjesta za 3.126.529 registriranih birača. Na općim izborima glasat će se za Predsjedništvo BiH, Zastupnički dom Parlamentarne skupštine BiH, Zastupnički dom Parlamenta Federacije BiH, predsjednika i potpredsjednike Republike Srpske, Narodnu skupštinu RS-a i skupštine županija u Federaciji BiH. Nakon identifikacije birači će dobiti četiri glasačka listića, osim onih u Brčko Distriktu koji su se izjasnili za entitetsko državljanstvo FBiH. Oni će dobiti tri glasačka listića, s obzirom na to da tamo nema županijske razine. Kako bi se smanjio broj nevažećih glasačkih listića, podrobno je objašnjena procedura glasanja. Prvi glasački listić – Predsjedništvo BiH Glasači u FBiH birat će hrvatskog i bošnjačkog člana Predsjedništva BiH na jednom listiću. Tu mogu označiti samo jedno ime. Dakle, ne mogu ujedno birati i hrvatskog i bošnjačkog člana. U RS-u glasači će birati člana Predsjedništva BiH iz reda srpskog naroda, te će na listi moći označiti ime samo jednog od njih. Drugi glasački listić – Predstavnički dom PSBiH Na drugom glasačkom listiću birači će se odlučiti za zastupnike u Predstavničkom domu Parlamenta Bosne i Hercegovine. Važno je zapamtiti da se na ovom listiću može označiti križićem samo jedna stranka ili koalicija, odnosno jedna stranka i jedan ili više kandidata koji se nalaze unutar liste te stranke. Treći glasački listić – Zastupnički dom Parlamenta FBiH/Narodna skupština RS Treći glasački listić pravilno se popunjava na isti način kao i drugi, odnosno tako što će birači iz FBiH označiti samo jednu stranku / koaliciju na listi ili pak jednog ili više kandidata koji se nalaze u toj stranci / koaliciji. Jednako pravilo važi i za birače iz RS-a, koji glasaju za zastupnike u Narodnoj skupštini tog entiteta. Četvrti glasački listić – zastupnici u županijskim skupštinama te predsjednik i potpredsjednik RS Ista procedura kao kod drugog i trećeg listića važi i za birače koji u FBiH biraju zastupnike u skupštinama županija. Dakle, ne smije se označiti više različitih stranaka niti više kandidata iz različitih stranaka, odnosno treba se “kretati” unutar jedne stranke / koalicije, što također znači da ste, u slučaju kad ste dali glas jednom nezavisnom kandidatu, završili proces glasanja u tom dijelu. U RS-u će se na četvrtom listiću glasati za predsjednika i potpredsjednika ovog entiteta iz svih stranaka. Listić je važeći ako sadrži označeno ime samo jednog od navedenih kandidata. Preliminarni izborni rezultati za Predsjedništvo BiH bit će priopćeni u nedjelju već u 22:45 sati, a za Predstavnički dom Parlamentarne skupštine BiH u 1 sat iza ponoći. (Razglasaj.ba)

