Tehnomobil d.o.o. i HFC grupa otvorili su najveći KNX edukacijski centar u Hrvatskoj na adresi Zagrebačka cesta 145a u Zagrebu uz proslavu 20. godišnjice KNX organizacije. Tehnomobil d.o.o. je društvo s dugogodišnjim iskustvom u zavidnim projektima na polju tehničke zaštite i sigurnosti, a tijekom godina teži ostvarenju partnerskih odnosa sa svojim klijentima te zauzimanju uloge konzultanta u njihovim projektima. HFC grupa jedan je od pionira KNX-a u Hrvatskoj i ima iskustvo u domeni inteligentnih sustava te višegodišnje iskustvo u multimedijalnim rješenjima. Nit vodilja obje tvrtke bila je konstantno ulaganje u nove tehnologije što svakako uvrštava KNX kao poveznicu interesa ove dvije tvrtke - energetska učinkovitost i sigurnost ugrađena u sustav upravljanja objektima. Inženjerski pristup i iskustvo na velikim projektima tvrtke Tehnomobil i certificiranih stručnjaka na specijaliziranom području upravljanja objektima HFC grupe jamstvo su kvalitetne i potpune usluge. KNX Association je tvorac KNX tehnologije - jedinog svjetskog otvorenog standarda za upravljanje stambenim i poslovnim objektima, od upravljanja rasvjetom i roletama do upravljanja raznim sigurnosnim sustavima, grijanjem, klimatizacijom, ventilacijom, nadgledanjem, dojavom, kontrolom vode, energije, mjerenjima, kao i kućanskim aparatima, audio uređajima i mnogo više. Tehnologija se može koristiti u novim, kao i u već izgrađenim objektima. Certifikacija KNX proizvoda osigurava da različiti proizvodi, različitih proizvođača koji se koriste u različitim aplikacijama rade i komuniciraju međusobno. To osigurava visok stupanj fleksibilnosti za proširenja i modifikacije u instalacijama. KNX je jedini standard za upravljanje stambenim i poslovnim objektima koji u cijelom svijetu nudi postupak certifikacije za svoje proizvode, centre obuke (javne i privatne institucije) i za osobe (elektroinstalatere, projektante zgrade). Sljedeće karakteristike jasno definiraju standard: · alat za konfiguriranje i puštanje u rad ( ETS ) neovisan o proizvođaču · podržavanje svih medija komunikacije/prijenosa (TP, PL, RF i IP - dvožilna parica (eng. Twisted pair): Power Line: Radio frequency: IP/Ethernet) · kompletan set načina konfiguriranja. KNX je priznat kao: · Europski standard (CENELEC EN 50090 and CEN EN 13321-1) · Internacionalni standard (ISO/IEC 14543-3) · Kineski standard (GB/Z 20965) · Američki standard (ANSI/ASHRAE 135). U cilju kontrole prijenosa podataka svim komponentama u upravljanju objektima, sustav je dužan nositi se s problemima izoliranih uređaja osiguravajući da sve komponente komuniciraju putem jednog zajedničkog jezika: ukratko, sustav KNX Bus je neophodan. Ovaj je standard utemeljen na 20-godišnjem iskustvu postojanja na tržištu uključujući njegove preteče, EIB, EHS i BatiBUS. Preko 200 tvrtki članica širom svijeta, u svojim katalozima imaju preko 7000 KNX certificiranih grupa proizvoda. KNX Association ima partnerske ugovore s više od 30.000 tvrtki instalatera u 100 zemalja i više od 60 tehničkih sveučilišta, kao i preko 150 centara za obuku. KNX edukacijski centar otvoren je radi edukacije i prekvalifikacije inženjera, tehničara i instalatera, stručnog usavršavanja elektroprojektanata o novom načinu projektiranja elektroinstalacija, savjetovanja i konzaltinga institucija u svrhu uvođenja KNX standarda u zakonske norme te savjetovanja i konzaltinga investitora i izvođača u svrhu implemetacije KNX standarda. Polaznici će imati priliku upoznati se s prednostima te načinima implementacije KNX tehnologije, s planiranjem i projektiranjem KNX instalacija te spajanjem i puštanjem u pogon KNX elemenata. Također će biti upoznati s programiranjem i radom na ETS-u (Engineering Tool Software) te načinima parametriranja i optimizacije sustava u svrhu energetske učinkovitosti. Uz otvorenje centra, u sklopu proslave 20.10.2010., u istom prostoru je održan KNX OPEN DAY gdje su posjetitelji dobili priliku razgovarati s certificiranim KNX inženjerima koji su zainteresiranima odgovarali na pitanja i nejasnoće vezane uz tehnologiju. Svečanost otvorenja obilježena je kao videokonferencija sa svjetskim KNX centrima.

