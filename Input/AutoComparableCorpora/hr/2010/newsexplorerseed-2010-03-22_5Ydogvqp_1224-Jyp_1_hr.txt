Analitičari na Beltwayu gotovo su se složili u tvrdnji da ružnije nije moglo biti. Uz jednoglasno odbijanje oporbe, uz primjenu rijetko korištenog načina izglasavanja zakona, usput i kontroverznog jer favorizira stranku na vlasti, uz molitve i obećanja, pa i službeno potpisane ustupke, Barack Obama izborio je svoju prvu veliku domaću pobjedu otkako je prije 14 mjeseci ušao u Bijelu kuću. Činjenica što šest od deset odraslih Amerikanaca “ima loše mišljenje” o tekstu zakona reforme, te da je cijeli dokument (sa svojih 2000 stranica veći je i od Biblije i od Tolstojeva “Rata i mira”) zapravo uglavnom zasnovan na spekulacijama kada se spominje cijena od 940 milijardi dolara u idućih 10 godina, ne govori baš o sjajnoj budućnosti ovoga procesa. Ponajviše zbog činjenice da bi najveći dio zakona na snagu trebao stupiti tek 2014. godine. Popriličan je broj onih koji upozoravaju da će se prava politička bitka (koja će uključiti i marketinški i PR specijalni rat) tek početi događati. Već dan nakon što je u Kongresu zdravstvenoj reformi upaljeno zeleno svjetlo, deset je američkih saveznih država najavilo sudske tužbe s kojima će – na temeljima nekih od ustavnih postulata – osporiti kongresni zakon i vratiti ga “na početak”: na ponovno pisanje. Na kraju dana, washingtonski se analitičari slažu da je cijela ta priča o zdravstvenoj reformi zapravo bila način Baracka Obame da osvoji i kontrolira i javnost i Kongres. Kad je vidio da stvari baš i neće proći, nije se libio moliti za glasove od svojih demokrata, objašnjavajući da će mu predsjednikovanje “doživjeti ozbiljan udarac” ako reforma ne prođe. Kad je – na sam dan glasovanja – shvatio da mu i dalje nedostaje glasova za prolaz (završilo je 119:112), potpisivao je izvršne uredbe... Nakon godinu dana dugačke javne kampanje za zdravstvenu reformu, građani su više nego umorni od svega što je vezano uz nju, a ne mogu dočekati da netko konačno nešto učini vezano uz vrlo “nezgodno” stanje ekonomije i ugroženi standard američkih građana. Ovo bi potonje – u slučaju osjetnijeg poboljšavanja – jedino moglo spasiti demokrate od gubitka dominantne pozicije na Capitol Hillu, tijekom idućih parlamentarnih izbora u studenome ove godine. Zdravstvena reforma jest prošla, ali je malo tko zadovoljan, još manje s etiketom “socijalizacije američkog društva” koju je sa sobom reforma donijela na američku političku pozornicu. Stoga, ako demokrati uskoro ne uspiju ekonomiju obojiti ruzičastim tonovima – potvrđuju ankete – upravo izglasana zdravstvena reforma lako bi mogla postati Obamin politički Waterloo. Obami prijete atentatom Američke tajne službe istražuju dva korisnika Twittera koji su, očito isprovocirani Obaminom zdravstvenom reformom koju je Kongres izglasao, na toj društvenoj mreži pozvali na ubojstvo američkog predsjednika Baracka Obame. - Atentat! Amerika je preživjela atentat na Lincolna i Kennedyja. Preživjet ćemo i metak u glavi Baracka Obame - napisao je korisnik Twittera koji se predstavlja kao konzervativac i autentični Afroamerikanac. Obami trebalo 20 nalivpera da potpiše reformu Američki predsjednik Barack Obama danas je potezom pera aktivirao najveću socijalnu reformu poduzetu u toj zemlji u više posljednjih desetljeća. Projektom vrijednim oko 938 milijardi dolara zdravstveno osiguranje dobit će 32 milijuna neosiguranih Amerikanaca, a on će također donijeti važne promjene gotovo svim državljanima SAD-a. Obama je dokument potpisao pažljivo i polako, slovo po slovo, koristeći 20 nalivpera na svečanosti u istočnoj sobi Bijele kuće okružen svojim suradnicima – glasnogovornicom zastupničkog doma Nancy Pelosi, demokratskim čelnikom Harryjem Reidom i drugim zastupnicima koji su prošlu godinu proveli radeći na reformi. Obamini pomoćnici objavili su da će predsjednik podijeliti 20 pera koja je upotrijebio potpisujući dokument kao suvenire. Predsjednikovi kritičari upozoravaju da je reforma preskupa i preveliki teret za zemlju u recesiji.

