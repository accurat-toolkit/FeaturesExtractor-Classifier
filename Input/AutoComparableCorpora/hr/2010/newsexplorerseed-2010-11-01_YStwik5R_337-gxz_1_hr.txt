John Boehner Čelnici republikanaca u američkom Kongresu u srijedu su, nakon rekordne pobjede na izborima i osvajanja većine u Predstavničkom domu, najavili "smanjenje javne potrošnje i stvaranje radnih mjesta", kao svoje glavne prioritete. "Vrijeme je da zasučemo rukave i primimo se posla na onome što su prioriteti naroda - stvaranje radnih mjesta, smanjenje potrošnje i reformiranje načina na koji radi Kongres", rekao je John Boehner, dosadašnji čelnik republikanaca u Predstavničkom domu koji će u novom sazivu vjerojatno biti njegov predsjednik. Oporbeni republikanci ostvarili su rekordnu pobjedu na izborima u utorak, osvojivši 239 mjesta u Predstavničkom domu, 62 više nego do sada, prema 185 demokratskih. Na izborima za trećinu Senata republikanci su osvojili šest novih mjesta, došavši do 46, dok su demokrati sačuvali minimalnu većinu s 51 mjestom. U tri senatske i 11 utrka za Predstavnički dom još nema pobjednika, zbog izjednačenih rezultata, pa će u nekima slijediti ponovno prebrojavanje glasova. Republikanci su osvojili i 10 novih guvernerskih mjesta te zabilježili uspjehe diljem SAD-a u izborima za zakonodavna tijela saveznih država. Boehner je rekao da ga je sinoć nazvao predsjednik Barack Obama te da su razgovarali o "zajedničkom radu na prioritetima američkog naroda", izrazivši nadu da će on biti spreman surađivati s republikanskom većinom koja će biti "glas američkog naroda". "Nastavit ćemo i obnoviti naše napore za manju i jeftiniju vladu u Washingtonu", dodao je Boehner. Naglasio je kako ne vidi problem u uključivanju članova konzervativnog pokreta Tea Party da zajedno provode republikanski program u Kongresu. Čelnik republikanske manjine u Senatu Mitch McConnell kazao je da "izbori nisu donijeli puni prijelaz vlade u ruke oporbe, ali su prvi korak prema promjeni njezina rada", najavljujući daljnje promjene na izborima 2012. Ocijenio je da će s demokratima morati postići "određeni dvostranački sporazum" kako bi se mogle donositi odluke u Senatu, dodajući kako se nada da će taj sporazum biti o "pitanjima potrošnje i duga". McConnell je uoči izbora izjavio kako će glavna zadaća republikanaca u Kongresu biti da osiguraju da Obama bude predsjednik u samo jednom mandatu. Republikanci su najavili da će im glavne zadaće u Kongresu također biti opoziv Obamina zakona o reformi zdravstvene skrbi te zakona o reformi financijskog sektora i druge deregulacije, te smanjenje poreza i produljenje poreznih olakšica za sve građane, uključujući i najbogatije. Rezultati izbora donijeli su promjenu ravnoteže snaga i podjelu vlasti, u kojoj će demokrati kontrolirati Senat i Bijelu kuću, a republikanci Predstavnički dom. Takva podjela prijeti zastojem u zakonodavnom procesu, kakav je zabilježen 1994., kada su republikanci nakon slične premoćne pobjede na izborima, dugo blokirali financiranje administracije predsjednika Billa Clintona. U izlaznim anketama je 38 posto birača kazalo da je prvenstveno glasovalo protiv programa Obame i demokrata, što je potvrdilo da su izbori bili referendum o politici Obamine administracije. Iznimno visoka očekivanja promjena koje je obećao Obama nisu ostvarena i demokrati su platili cijenu. Slab oporavak gospodarstva i visoka nezaposlenost bili su glavna briga za gotovo dvije trećine birača (62 posto), prema izlaznim anketama, a čak 86 posto je reklo da gospodarsko stanje "nije dobro" ili je "loše". Politički analitičari ocjenjuju kako će odluka birača natjerati Obamu da odustane od svog ambicioznog programa i pronađe mjeru suradnje i sukobljavanja s republikancima, kako bi obranio svoja zakonodavna postignuća, sačuvao autoritet i izbjegao poraz na izborima 2012.

