U izračunu temeljenom na više od 389.000 oglasa, portal CentarNekretnina došao je do podataka po kojima je prosječna tražena cijena nekretnina u Hrvatskoj u srpnju bila niža za 0,5 posto u odnosu na prethodni mjesec, a u odnosu na srpanj 2009., odnosno na godišnjoj razini, za četiri posto. Pri tome su cijene na zagrebačkom tržištu u odnosu na lipanj zabilježile neznatan pad (0,2 posto), a na godišnjoj razini 3,5 posto. Na Jadranu se dogodio mjesečni pad od 0,9 posto, a na godišnjoj razini 4,7 posto. U komentaru dobivenih rezultata i prognozi do kraja godine voditelj CentarNekretnina Domenico Devescovi iznio je i podatke Odjela za statistiku zagrebačkog Gradskog ureda za strategijsko planiranje i razvoj grada, po kojima je u prva tri mjeseca ove godine završeno 297 stanova, za razliku od istog prošlogodišnjeg razdoblja kad se radilo o 1365 stanova, što je pad od gotovo 80 posto. Broj stanova u gradnji u Zagrebu smanjen je 53 posto, s 5648 u prvom tromjesečju prošle na 2662 u prvom tromjesečju ove godine. Prema podacima Hrvatske narodne banke, ukupan iznos kredita odobrenih stanovništvu za stambene potrebe (podaci za mjesec svibanj) bio je na razini od 53,8 milijardi kuna, što je za 850 milijuna kuna više nego u prosincu 2009. godine. Očekivati je da uz tako nisku godišnju stopu rasta stambenih kredita neće doći do porasta volumena transakcija na tržištu nekretnina s obzirom da je kredit za većinu kupaca stambenih nekretnina jedini ostvarivi model financiranja kupnje nekretnine. Stoga Devescovi očekuje pad cijena nekretnina i sljedećih mjeseci. Prosječna tražena cijena kvadrata stana u Zagrebu u srpnju je iznosila 1851 euro, s time da je najskuplji u gradskoj četvrti Medveščak s 2543 eura po kvadratu, što je čak 37 posto više od zagrebačkog prosjeka. U centru Zagreba ona iznosi 2381 euro. Na području južne Trešnjevke i Peščenice cijene se kreću oko prosjeka, dok je s 1319 eura najniža cijena stanova u Sesvetama. Prosječna tražena cijena stana na moru u srpnju je iznosila 2979 eura po kvadratu, vikendice i apartmana 1951 euro, a kuće 1553 eura. jadranka matić Kvadrat kuće jeftiniji 32 posto od kvadrata stana U odnosu na cijenu stanova u Zagrebu, cijena kuća po kvadratu u prosjeku je niža za 32 posto. Prosječna tražena cijena za kvadrat kuće u Zagrebu i okolici u srpnju je iznosila 1251 euro, što je za neznatnih 0,3 posto niže u odnosu na prethodni mjesec. U odnosu na srpanj 2009., ili na godišnjoj razini, tražene cijene kuća pale su za 3,4 posto.

