Unatoč tome, u noći s ponedjeljka na utorak (17./18.5.) već je poduzet prvi korak prema uvođenju novih pravila. Odbor za gospodarstvo Europskog parlamenta prihvatio je nacrt propisa o hedge fondovima, koji se doduše nešto razlikuje od onoga kojeg su predložile zemlje članice. Dok parlamentarci smatraju da se treba dopustiti djelovanje hedge fondova iz trećih zemalja na europskom tržištu ako se pridržavaju novih pravila Europske unije, članice EU-a to djelovanje uvjetuju registracijom fonda u svakoj pojedinoj državi u kojoj želi poslovati. Tjedan dana nakon dogovorenog paketa za očuvanje financijske stabilnosti "teškog" 750 milijardi eura, zajednička europska valuta i dalje je pod pritiskom. Razloga je mnogo. Većina članica eurozone ove će godine znatno prekoračiti dopuštenu granicu od tri posto BDP-a za državni deficit. Portugal i Španjolska prošli su tjedan najavili stroge mjere štednje, koje su jučer predstavili na sastanku ministara financija eurozone u Bruxellesu. I ondje dobili gotovo jednoglasne pohvale. Europski povjerenik za gospodarstvo Olli Rehn je objavio da svaka zemlja mora za sebe pronaći najbolji način za smanjenje državnog deficita. No, za dugoročno spašavanje eura potrebna su nova pravila. Tako je Europska komisija prošli tjedan predložila uvođenje sankcija za proračunske grešnike, koje bi automatski stupale na snagu, a ne tek nakon dugotrajnih pregovora u krugu ministara financija članica eurozone. Osim toga, Bruxelles želi imati stalni uvid već u nacrte državnih proračuna. I države članice rade na reformi mjera za očuvanje stabilnosti i poticanje gospodarskog rasta. Radna skupina pod vodstvom predsjednika Europskog vijeća Hermanna van Rompuya u petak (21.5.) počinje s radom. I dok Europska komisija želi reforme koje su moguće u okviru postojećih europskih sporazuma, Njemačka ne isključuje ni mogućnost izmjene tih propisa. To bi, recimo, bilo nužno kako bi se zemljama s prevelikim zaduženjima barem privremeno moglo oduzeti pravo glasa. Nakon faze najava i obećanja, Europska unija sada mora poduzeti konkretne mjere. I tom porukom ministri financija članica Europske unije žele zaustaviti pad eura.

