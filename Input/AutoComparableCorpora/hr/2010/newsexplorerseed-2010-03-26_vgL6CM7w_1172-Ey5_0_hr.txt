Mongolija (na mongolskom, Монгол Улс, "zemlja Mongola") je kontinentalna država u Srednjoj Aziji, koja graniči sa Rusijom na sjeveru i Kinom na jugu. Mongolija je bila središnji dio Mongolskog carstva u 13. vijeku, no od kraja 18. vijeka, zemljom je vladala kineska Qing loza. 1921, Mongolija je postala nezavisna, i uz pomoć Sovjetskog Saveza postala je komunistička država. Nakon raspada Sovjetskog Saveza, Mongolija je prihvatila demokratiju kao politički sistem. Mongolija ima malo obradivog zemljišta; dobar dio njene površine su pašnjaci, sa planinama na sjeveru zemlje i Pustinjom Gobi na jugu. Nešto više od 30% stanovništva su nomadski ili polunomadski tibetski budisti mongolskog etničkog porijekla. Preko 50% stanovništva živi u glavnom gradu, Ulaanbaataru. Još u antičko vrijeme su Mongoliju zbog nestvarno surove klime naseljavala gotovo isključivo nomadska plemena stočara; u toj velikoj zemlji postojala su tek sporadično manja naselja Samojedi i Ujgura, kao i neka pod kineskim utjecajem. Još u to vrijeme dolazilo je do napada pojedinih plemena na Kinu i na putu svile koji je prolazio zapadnom i središnjom Azijom. U srednjem vijeku uspjelo je Džingis Kanu (1155-1227) ujediniti mongolska plemena u državu koja je nekoliko vijekova vladala svjetskim carstvom, koje je 1240. dosezalo čak do srednje Evrope. Njegov unuk Kublaj Kan (†1294 u Pekingu) osnovao je u Kini dinastiju Yuan i budističkim svećenicima prenio pravo upravljanja Tibetom. Nakon nekoliko razdoblja slabosti oko 1400-te je pod Timur Lenkom opet stvoreno veliko carstvo koje je kasnije u razdoblju između 1690 i 1757 prešlo na kinesku dinastiju Qving. Nakon njenog sloma 1911 Mongolija je proglasila nezavisnost, ali je ipak (uprkos ruskoj pomoći) potrajalo do 1921 da su kineske snage (sjeverni militaristi) konačno istjerane iz zemlje. 1924 godine proglašena je Narodna Republika Mongolija, i postala je zemlja-satelit SSSRa. U ambiciji sovjetskog vodstva da od Mongolije naprave modernu komunističku državu, gotovo potpuno je uništeno tradicionalno nomadsko stočarstvo, što je uzrokovalo velike privredne probleme. Za vrijeme staljinističkih čistki ubijeno je oko 38.000 Mongola, među ostalima, gotovo sva inteligencija zemlje i oko 18.000 budističkih redovnika. Gotovo svi budistički samostani Mongolije sa svim njihovim kulturnim blagom i bibliotekama bespovratno su uništeni.

