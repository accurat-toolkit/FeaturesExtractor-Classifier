Poput groma iz vedra neba odjeknula je u petak u austrijskim medijima vijest da je posebna policijska jedinica SOKO Hypo u četvrtak poslijepodne provela raciju u centrali Hypo Alpe Adria Banke u Klagenfurtu. Službeno objašnjenje austrijskog državnog odvjetništva je da je racija rezultat "nedovoljne suradnje" s istražiteljima. Die Presse i Austrian Times navode da je na meti istražitelja pet tvrtki kćeri Hypo Banke u jugoistočnoj Europi, a Kleine Zeitung je dobio izjavu državnog odvjetnika Helmuta Jamniga da su u središtu zanimanja bili i kreditni poslovi u Hrvatskoj. Ovo je već druga racija u Hypu od jeseni, no posebnost ovoga puta je to što je istražiteljsku ekipu predvodio sam šef SOKO Hypoa Bernhard Gaber. S iskaznicama posjetitelja u banku su za njim umarširali i trojica državnih odvjetnika, četiri financijska vještaka i čak 30-ak ostalih službenika naoružanih laptopima kako bi kopirali podatke. Kleine Zeitung nije dobio potvrdu ima li racija veze s Vladimirom Zagorcem ili bivšim predsjednikom uprave Güntherom Striedingerom koji je s bivšim generalom vrlo često poslovao. Dok Kleine Zeitung navodi već poznate skandale oko financiranja helikoptera i turističkog naselja u Savudriji, Kurier piše o "novim saznanjima u vezi četiri kreditna posla", koji po svemu sudeći imaju veze s Hrvatskom. Posebno je zanimljiva izjava državnog odvjetnika o dobrovoljnom pristanku vrha Hypoa na istragu. - Danas je banka prihvatila našu ponudu, bez obzira na mjere prisile, i dobrovoljno nam isporučila tražene podatke - izjavio je Jamnig Uprava banke je pak priopćila da "u istrazi u potpunosti podupiru nadležne službe". Kako se Hypo banka posebno istražuje i zbog posla s katastrofalnim financijskim posljedicama od nekoliko milijarde eura po banku Bayern LB, austrijsku i njemačku javnost istraga izrazito zanima. Među ljudima na koje se posebno obrušavaju istražitelji iz stranke Zelenih oko Rolfa Holuba ističu se ministar financija Josef Pröll iz Austrijske narodne partije, Vladimir Zagorec, bivši bavarski guverner Edmund Stoiber (CSU) i Claudia Haider, udovica pokojnog desnog populističkog političara Jörga Haidera.

