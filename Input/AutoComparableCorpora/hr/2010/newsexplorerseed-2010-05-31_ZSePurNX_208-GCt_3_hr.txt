Izraelski komandosi zaustavili su u noći na ponedjeljak flotu sa šest brodova koji su pokušavali probiti izraelsku blokadu pojasa Gaze i dostaviti nekoliko tisuća tona humanitarne pomoći, pri čemu je ubijeno dvadesetak ljudi, a ranjeno ih je četrdesetak. Konvoj, na čijem je čelu bio turski brod sa 600 ljudi, krenuli su dan prije s Cipra, koji je udaljen 400 kilometara od pojasa Gaze, podsjetio je Reuters. Izrael je već tada bio upozorio da će taj konvoj biti zaustavljen jer ga je ocijenio kao provokaciju, no to se upozorenje očito nije najozbiljnije shvatilo. REUTERS Vijest o izraelskom napadu na konvoj izazvala je tijekom ponedjeljka lavinu prosvjeda u državama sa znatnim udjelom muslimanskog stanovništva, od Sarajeva, preko Turske, pa do Egipta. Izraelska vojska koristila je helikoptere kako bi se ukrcala na brodove, a akcija je izvedena tijekom noći šezdesetak kilometara od obale u međunarodnim vodama. Glasnogovornik izraelske vlade Mark Ragev izjavio je da su protiv izraelskih vojnika “humanitarci” koristili vatreno oružje, noževe i palice. Zamjenik izraelskog ministra inozemnih poslova Daniel Ayalon okrivio je organizatore konvoja za nasilje, rekavši da je riječ o ljudima za koje se zna da su povezani s terorističkim organizacijama. Oružje na brodu? “Armada mržnje i nasilja u znak podrške terorističkoj organizaciji Hamas unaprijed je smišljena i gnusna provokacija. Dobro su poznate veze organizatora s globalnim džihadom, Al-Qa’idom i Hamasom, i otprije se zna za njihov smrtonosni teror i krijumčarenje oružja. Na brodu smo pronašli oružje, unaprijed pripremljeno za borbu protiv naših vojnika. Namjere i metode organizatora bile su nasilne i ishod svega je, na žalost, bilo nasilje. Izrael žali zbog svakog gubitka života i učinio je sve da do ovoga ne dođe”, rekao je Ayalon. Glasnogovornik organizacije koja je započela humanitarnu misiju, “Pokret slobodna Gaza”, Audrey Bomse kazao je za BBC da su Izraelci primijenili silu nerazmjernu situaciji, te da sudionici konvoja nisu namjeravali pružiti nikakav nasilan otpor. Dekan zagrebačkog Fakulteta političkih znanosti dr. Vlatko Cvrtila tvrdi da bi od ovog incidenta mogle profitirati obje strane u višegodišnjem sukobu. “Izrael će sada mjesecima biti lišen pritisaka za trajnije rješavanje problema palestinskih teritorija, dok je palestinska strana na ovaj način senzibilizirala međunarodnu javnost, koja se zgraža nad činjenicom da je napadnut humanitarni konvoj”, uvjeren je dr. Cvrtila. “Istina, treba najprije utvrditi sve činjenice vezane uz ovaj incident, je li se zbio izvan ili unutar međunarodnih voda, te koliko je pravo jedne države da postupi kako je postupio Izrael, čak i ako je riječ o napadu koji se dogodio unutar njihovih teritorijalnih voda. Kao što znate, Izrael već godinama provodi pomorsku blokadu pojasa Gaze radi sprječavanja uvoza oružja i tehnike, a pitanje koje se nameće jest radi li se o nekontroliranom razvoju događaja ili o unaprijed smišljenom incidentu jedne ili druge strane. Pritisci da se ublaži politika posebno su jaki na Izrael, ali i na Hamas s druge strane”, podsjeća Cvrtila, dodajući kako će se sada neko vrijeme više raspravljati o incidentu nego o trajnijem zaokretu u odnosima. “Izraelski premijer Netanyahu trebao se u ponedjeljak sastati s američkim predsjednikom Obamom, ali taj je posjet odgođen zbog novonastalih okolnosti, što je Netanyahua poštedjelo neugodnosti zbog jasnih zahtjeva koje je SAD postavio pred Izraelce”, kaže Cvrtila. AFP PHOTO Diplomatske konzultacije Palestinski predsjednik Mahmud Abbas najoštrije je osudio izraelsku akciju opisujući je kao pokolj. Europska unija zatražila je punu istragu kako bi se utvrdilo što se dogodilo. Visoka predstavnica EU-a za vanjsku politiku Kathrin Ashton rekla je da Izrael treba smjesta otvoriti granice pojasa Gaze. Turska je također prosvjedovala, a vlada u Ankari pozvala je izraelskog veleposlanika u ministarstvo inozemnih poslova da objasni akciju svoje zemlje. Glavni organizator flote brodova koji nose pomoć za pojas Gaze je turska humanitarna organizacija. Grčka se, pak, u znak prosvjeda povukla iz planirane zajedničke vojne vježbe s Izraelom. Izrael i Egipat uveli su blokadu protiv pojasa Gaze 2007. godine, kad je islamistički pokret Hamas preuzeo vlast. Izrael kaže da svakog tjedna izda dopuštenje za dostavu oko 15.000 tona humanitarne pomoći u pojas Gaze. Dužnosnici UN-a pak kažu da je to manje od četvrtine ukupne nužne pomoći. REDAKCIJSKO IZVJEŠĆE Sedlar: Žao mi je ljudi koji ostaju bez pomoći Filmski redatelj Jakov Sedlar često je poslom u Izraelu, kojeg smatra “drugim domom”: “Moja je prva reakcija žaljenje ljudi koji će ostati bez pomoći. Međutim, proveo sam mnogo vremena u Izraelu i navikao sam na barem dvije različite interpretacije istog događaja. Ukoliko je sve bilo ranije dogovoreno od sve tri strane (Turska, Palestinci, Izraelci), i to pod pokroviteljstvom UN-a, treba vidjeti tko je prekršio dogovor. Moja iskustva govore da Izraelci silu upotrebljavaju samo kada su na to prisiljeni”. Cvrtila: Turska ‘bomba' “Pored SAD-a, bitne su i reakcije zemalja poput, u prvom redu Turske, ali i Egipta i Jordana koji s Izraelom imaju dobre odnose i koje su djelovale konstruktivno i stabilizirajuće. Radikaliziranjem susjednih umjerenih zemalja poput Turske i izlaskom njihovih građana na ulice ide se prema vrlo nezahvalnoj situaciji. Pitanje je može li se prihvatiti ikakav novi sporazum jer u tom sukobu nema jasne, kako je volimo nazvati ‘win-win’ situacije, budući je sukob obilježen gomilom iracionalnih elemenata koji otežavaju razumijevanje i postizanje nekakvog racionalnog rješenja.” Dvije istine o jednoj katastrofi Visoka povjerenica UN-a za ljudska prava Navi Pillay izjavila je da je šokirana napadom Izraelaca na humanitarni konvoj. Izraelski ministar industrije Ben Eliezer izrazio je žaljenje zbog žrtava, te dodao da su vojnici nasilno reagirali jer su dočekani − sjekirama i noževima. “Nadam se da će izraelski Arapi reagirati razumno”, kazao je Eliezer, aludirajući na 1,2 milijuna Arapa koji žive u Izraelu.

