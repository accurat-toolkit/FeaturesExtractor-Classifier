Autor: Jutarnji list Objavljeno: 19.07.2010 Do napada na nogometne navijače u Ugandi, Šabab je bio organizacija koja je teror sijala samo lokalno, u Somaliji KAMPALA - Policija u Ugandi vjeruje da zna kako su izgledala dvojica muškaraca za koje se smatra da su prije dva tjedna izveli dva simultana samoubilačka napada na navijače koji su gledali finale Svjetskog nogometnog prvenstva, u kojima je poginulo 76 ljudi. VEZANE VIJESTI Vijesti Ovog su vikenda objavljeni i fotoroboti sastavljeni na temelju rekonstrukcije lica s dvaju tijela pronađenih na mjestu dviju eksplozija, u restoranu i kafiću u Kampali, koja su “ostala neidentificirana i nitko nije došao po njih”. - Nakon javnog objavljivanja tih fotografija, vjerujemo da bi netko negdje mogao prepoznati jednog ili obojicu. Naša istraga o tim strašnim događajima napreduje, a objava tih fotografija još je jedan korak naprijed u pronalaženju odgovornih za smrt i ranjavanje tolikih nevinih žrtava - rekao je šef policije Kale Kayihura. Policija je pronašla i samoubilački pojas s eksplozivom i detonatorom u crnoj torbi za laptop u jednom diskoklubu pa se sada vjeruje da su bila planirana tri istodobna napada. I bez toga riječ je o najsmrtonosnijim napadima na istoku Afrike od 1998., kada su islamistički militanti napali američka veleposlanstva u Nairobiju i Dar el Salaamu. Ovaj je put odgovornost preuzela somalska organizacija Šabab, za koju se vjeruje da na ovaj način želi zauzeti značajnije mjesto u hijerarhiji islamističkih terorističkih organizacija. Zasad je usmjerena na borbu protiv prijelazne somalske vlade i onih koji je podržavaju, a ne protiv Zapada. Šabab je priopćio da su napadi bili osveta za prisutnost oko 3000 ugandskih vojnika u snagama Afričke unije raspoređenih u Somaliji radi potpore slaboj prijelaznoj somalskoj vladi, nakon što su etiopske postrojbe 2006. s vlasti uklonile Savez islamskih sudova. Taj se savez raspao na manje skupine, a jedna od njih je i Šabab, za koji se vjeruje da kontrolira velike dijelove na jugu i središtu zemlje, kao i dijelove glavnoga grada Mogadišua, te da na svome području nameće stroge šerijatske zakone. No, dok je dosad bila riječ o skupini koja je djelovala lokalno, zbog sinkronizirane prirode napada, tipične za al-Qa’idu, američki dužnosnici tvrde da je sada Šabab ili dobio pomoć ćelija te terorističke mreže i njezinih ogranaka na istoku Afrike, ili u najmanju ruku inspiraciju. Kako piše New York Times, analitičari tvrde da pojavljivanje Šababa na svjetskoj sceni odgovara već ranije viđenom fenomenu da lokalne militantne skupine postaju sve jače i uspijevaju izvesti sve sofisticiranije operacije, i to sve dalje i dalje od svoga sjedišta. - Ono što se dogodilo u Kampali je tek početak - rekao je lider Šababa Mohamed Abdi Godan u poruci emitiranoj na nekoliko radijskih postaja u Mogadišuu prošli tjedan. Organizacija je najavila i nove napade, uz ostalo i u Burundiju, koji također u Somaliji ima vojnike, njih oko 2500. - Al-Šabab postaje jedna od arhetipskih terorističkih skupina 21. stoljeća. Prije deset godina nitko nije čuo za njih. To nisu grupe koje su tada imale sposobnost operirati preko granica - rekao je za New York Times Bruce Hoffman sa Sveučilišta Georgetown. Bombaški napadi, smatraju američki stručnjaci, jasno ukazuju na to da je istok Afrike sada novo skrovište islamističkih militanata. Policija u Ugandi priopćila je da je u vezi s napadima uhitila 20 ljudi, uključujući nekoliko Pakistanaca. Veze jednog od njih sa Šababom spomenuo je u e-mailu glasnogovornik te skupine. Broj preporuka: 1 Objavi na Facebooku Više o... FACEBOOK KOMENTARI

