Na svjetskim je burzama prošloga tjedna vladala velika nesigurnost zbog irskih financijskih problema, zaoštravanja monetarne politike u Kini i jačanja američkog dolara. Na Wall Streetu je Dow Jones indeks prošloga tjedna ojačao 0,1 posto, na 11.203 boda, dok je S&P 500 ostao nepromijenjen na 1.199 bodova, kao i Nasdaq indeks koji je 'zamrznut' na 2.518 bodova. Početkom tjedna cijene dionica oštro su pale zbog dužničkih problema Irske. U svibnju je Europska unija morala uskočiti u pomoć Grčkoj zbog prevelike proračunske potrošnje, dok Irska ima problema s troškovima nacionalizacije triju banaka koje su se našle pred kolapsom nakon sloma tamošnjeg tržišta nekretnina. Uzroci financijskih problema u Grčkoj i Irskoj su različiti, no njihov utjecaj na tržište je isti: ulagači se plaše da će EU morati uskočiti u pomoć Irskoj. I ne samo njoj, slični problemi tinjaju u Portugalu i Španjolskoj. Zbog toga je euro bio pod snažnim pritiskom, pa je početkom tjedna njegov tečaj, po prvi puta nakon 7 tjedana, zaronio ispod razine od 1,35 dolara. Jačanje dolara izazvalo je, pak, oštar pad cijena sirovina, a zbog toga su se pod snažnim pritiskom našle cijene dionica u rudarskom i energetskom sektoru. Na Londonskoj burzi indeks FTSE indeks prošloga tjedna pao je 1,19 posto, na 5.732 boda. Međutim, frankfurtski DAX porastao je 1,61 posto, na 6.843 boda, a pariški CAC 0,75 posto, na 3.860 bodova. Na Tokijskoj je burzi Nikkei indeks skočio je u tjednu 3,1 posto, na 10.022 boda, na najvišu razinu u pet mjeseci. Promjenljiv tjedan "Na svjetskim je burzama protekli tjedan bio izuzetno volatilan. U prvi plan izbili su dužnički problemi Irske, kao i kineske mjere zaoštravanja monetarne politike. Do korekcija cijena dionica naniže došlo je djelomice i stoga što su indeksi dosegnuli gornji dio raspona u kojem se kreću posljednjih godinu i pol dana“, navodi Balgač. Snažan uzlet cijena dionica na burzama u četvrtak Balgač radije ocjenjuje refleksnom reakcijom investitora na gubitke od početka tjedna nego promjenom negativnog trenda. "U idućem kratkoročnom razdoblju na raspoloženje investitora na svjetskim burzama i dalje će utjecati dužnički problemi perifernih članica eurozone i kineske mjere suzbijanja inflacije. Stoga je upitno hoće li uspjeti ponovno prevladati pozitivni trend, tim više što se najvažniji burzovni indeksi i dalje kreću u prilično uskom rasponu, čiju ni gornju ni donju granicu ne uspijevaju probiti“, ističe Balgač. Burzovni indeks Zaključna vrijednost 19.11.2010. Promjena u odnosu na prethodni tjedan Dow Jones IA 11.203,50 +0,10 Nasdaq 2.518,12 +0,00 S&P 500 1.199,73 +0,04 FTSE 100 5.732,83 -1,10 CAC40 3.860,16 +0,76 DAX 6.843,55 +1,62 Nikkei 225 10.022,40 +3,06 Za probijanje gornje granice raspona investitori čekaju potvrdu u podacima da oporavak u SAD-u poprima održivi trend, dodaje Balgač. "S druge strane, investitori nemaju ni jasne naznake recesije s dvostrukim dnom, iako ona za razvijena gospodarstva u svijetu i nadalje predstavlja rizik“, zaključuje Balgač. Tehnička analiza: referentna točka S&P-a od 1.170 bodova Izrazito volatilan prošli tjedan na Wall Streetu rezultirao je porastom S&P 500 indeksa za svega 0,53 boda, na 1.199,73 bodova. Tečaj eura prema dolaru također je izuzetno oscilirao, da bi na tjednoj razini ostao gotovo nepromijenjen, na otprilike 1,3690 dolara. Kod kretanja VIX indeksa Čikaške burze opcija situacija je slična po pitanju volatilnosti trgovanja, no na tjednoj je razini pao 12,5 posto, na 18,04 boda. “Od odbijanja od prethodno postavljenog otpora na 1.128 do 1.230 bodova, što predstavlja 61,8-postotni fibonacci retracement od dna u 2009. godini do najviše točke u povijesti, S&P 500 indeks počeo se relativno brzo spuštati, da bi prošloga tjedna našao potporu na razini gdje je prvotno bio target za rast tržišta još početkom rujna. Taj prvotni target iznosio je otprilike 1.170 bodova, gdje se nalazi 'fat finger bounce back level', koji predstavlja najvišu točku S&P indeksa do koje su se odbile cijene odmah nakon najvećeg jednodnevnog pada u novijoj povijesti američke burze, a koji se dogodio početkom svibnja ove godine”, kaže Marko Erdeljac, voditelj retail trgovanja u ivnesticijskom društvu Erste vrijednosni papiri. Kako navodi, poznavatelji japanske tehnike analiziranja grafova u obliku svijeće primijetit će da je trgovanje prošloga tjedna formiralo takozvani čekić na tjednog grafu S&P 500 indeksa. “Inače vrlo 'bullish' svijeća, koja pri kraju silaznog trenda označuje potencijalno dno, ovoga puta nam daje vrlo jasnu poruku da tržište, iako je po pokazateljima 'pregrijano', još uspijeva naći kupce. No, kako se ipak ne nalazimo na dnu silaznog trenda, već unutar rastućeg trenda koji je započeo još početkom srpnja, odnosno rujna, prošlotjedno dno od 1.170 bodova daje referentnu točku na koju treba paziti u slijedećim tjednima”, napominje Erdeljac. Dok god se S&P 500 uspijeva zadržati iznad te točke od 1.170 bodova, postoji velika šansa za ponovni napad na dvije velike točke otpora koje se nalaze na 1.205 i 1.230 bodova, gdje bi zadržavanje iznad njih otvorilo put kretanju tržišta do target zone od 1.350 do 1.380 bodova, navodi Erdeljac. U slučaju rasta tržišta u slijedećim tjednima, odnosno mjesecima, ključno će biti pratiti kretanje cijene američkog dolara, odnosno odnosa eura i dolara. Njegovo kretanje prema prethodnom vrhu od 1,43 dolara za euro dalo bi snagu dioničkim bikovima za ponovni ulazak na tržište i porast S&P 500 indeksa, kaže Erdeljac. I kretanje VIX-a, poznatog i kao 'indeks straha', moglo bi ukazati na smjer kretanja tržišta dionica. “Eventualni pad VIX-a ispod granice potpore na 18 bodova pojačao bi bikovski sentiment i dao prostora rastu S&P-u. No, rast VIX-a i odbijanje od te granice stavilo bi u fokus na dioničkim tržištima ovotjedno dno S&P-a na 1.170 bodova”, navodi Erdeljac. Dođe li do spuštanja S&P 500 indeksa ispod 1.170 bodova, jačanja američkog dolara i porasta VIX indeksa, u fokusu investitora bio bi medvjeđu scenarij, a točke potpore S&P-u nalazile bi se na 1.150 i 1.120 bodova te one najvažnije na 1.070, odnosno 1.000 bodova, zaključuje Erdeljac. Korekcija ili početak preokreta „Glavno je pitanje je li ovaj uspon dolara samo korekcija u širem trendu slabljenja američke valute, ili je to početak preokreta. Ako ovo znači da se dolar konačno stabilizira i čvrsto staje na obje noge, mislim da je pred nama osjetna korekcija cijena na tržištu dionica, ali i sirovina“, kazao je Bill Strazullo, strateg u tvrtki Bell Curve Trading. Cijene sirovina bile su pod pritiskom i zbog toga što se očekivalo zaoštravanje monetarne politike u Kini, koja ima problema s visokom inflacijom i snažnim rastom kreditiranja. U petak su kineske monetarne vlasti povećale stopu izdvajanja obvezne rezerve banaka, po drugi puta u posljednja dva mjeseca. Moguće je, kažu analitičari, da će Kina uskoro povećati i kamatne stope, ako ove mjere ne budu dovoljne. A to bi, plaše se ulagači, moglo usporiti rast drugog po veličini svjetskog gospodarstva i oslabiti potražnju za sirovinama, s obzirom da je Kina njihov najveći uvoznik. Ipak, polovicom tjedna popustio je pritisak na dionice, ponajviše zahvaljujući nadi da će se riješiti financijski problemi Irske, nakon što je ta članica eurozone pristala na suradnju s izaslanstvom EU-a i MMF-a. Pomoć, koja bi mogla dosegnuti nekoliko desetaka milijarda eura, ponudila je i Britanija, čije su banke veliki kupci irskih državnih obveznica. Zbog toga se tečaj eura oporavio u odnosu na dolar, što je pozitivno utjecalo na cijene sirovina i dionica u rudarskom i energetskom sektoru. Tako su na Wall Streetu nadoknađeni gubici od početka tjedna. Ipak, tehnički analitičari upozoravaju da se S&P 500 indeks nije uspio probiti iznad ključne razine od 1.200 bodova, što bi moglo značiti da će se do kraja godine kretati u uskom rasponu. „Na razini od 1.200 bodova pojavio se snažan prodajni pritisak, dok je na razini od 1.150 bodova snažan pritisak na kupnju. U tom uskom rasponu S&P 500 indeks mogao bi se kretati do daljnjega“, kaže Joe Battipaglia, strateg u tvrtki Stifel Nicolaus.

