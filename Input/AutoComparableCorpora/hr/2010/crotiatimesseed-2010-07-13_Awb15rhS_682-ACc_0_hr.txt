U Göteborgu je održan ždrijeb skupina Svjetskog rukometnog prvenstva kojem će u siječnju 2011. domaćin biti Švedska. Hrvatska je jedan od nositelja prvenstva, a ždrijeb ju je svrstao u skupinu C u kojoj su još Danska, Srbija, Rumunjska, Alžir i Australija. U skupini B igrat će branitelj naslova Francuska, Španjolska, Njemačka, Tunis, Bahrein i Egipat, u skupini B svrstani su Island, Norveška, Austrija, Mađarska, Brazil i Japan, a u skupini D Poljska, Švedska, Južna Koreja, Slovačka, Argentina i Čile. Drugi krug izborit će tri prvoplasirane momčadi iz svake skupine. Hrvatski izbornik Lino Červar respektira protivnike: Skupina je za respekt. Danska je stari protivnik s kojim smo igrali i u Austriji i u Pekingu gdje smo ih dobili, no oni također osvajaju medalje i to zaslužuje maksimalan respekt. Srbija me pozitivno iznenadila u kvalifikacijama, nisu loši, dižu se kao i Rumunjska. Rumunji su eliminirali Rusiju, a time sam sve rekao o njima, a i upoznat ćemo ih kroz kvalifikacije za Europsko prvenstvo u listopadu. Alžirci su na posljednjem afričkom prvenstvu namučili Egipat i nisu za podcijeniti, a Australija je u ovoj skupini autsajder. Bez obzira na sve, dobro ćemo se pripremiti i nastaviti s kontinuitetom uspjeha na svjetskim prvenstvima. Ipak, Červar je još jednom naglasio snagu Kauboja: Hrvatska je reprezentacija na posljednja četiri svjetska prvenstva, a ovo će biti peto otkad igramo s ovom generacijom, najbolja na svijetu. Time sam htio reći da želimo nastaviti kontinuitet uspjeha na svjetskim prvenstvima što je najjača vrijednost našeg rukometa. Najbolji hrvatski rukometaš Ivano Balić želi prenijeti što više bodova u drugi krug: Skupina je ozbiljna, nije loša. Danci i Srbi su odlični kao i Rumunji. Treba se dobro pripremiti i doći zdrav. Mislim da smo favoriti skupine što posljednjih godina i pokazujemo svojim rezultatima i da možemo prenijeti sve bodove koji nam trebaju. U skupina s kojom se križamo svi igraju tvrdu obranu tako da moramo prenijeti ako je moguće maksimalan broj bodova jer će protiv svih tih reprezentacija biti prilično tvrdo.

