Oko dvije petine nafte koja izlazi iz puknutog cjevovoda bušotine Deepewater Horizon, hvata se u cijev promjera 10 cm koja je u nedjelju umetnuta u puknuti cjevovod bušotine, objavio je BP. Britanska kompanija u ponedjeljak je objavila da prikuplja oko 1.000 od 5.000 barela koji svakodnevno, već tri tjedna, istječu iz bušotine na dubini od 1.500 metara, nakon eksplozije i potonuća naftne platforme. Nafta se crpi u tanker iznad bušotine, a s njom pomiješani zemni plin izgara na baklji. Doug Suttles, glavni operativni direktor BP-a za istraživanje i proizvodnju, izjavio je da tvrtka "pažljivo i polako" nastoji povećati količinu nafte koja se prikuplja iz bušotine. BP je također objavio da je do sada potrošio 625 milijuna dolara kao odgovor na naftnu mrlju, stvorenu nakon potonuća platforme Deepwater Horizon 20. travnja. U eksploziji i požaru koji je prethodio potonuću, poginulo je 11 članova posade. Najmanje 94.000 barela isteklo je u vode Meksičkog zaljeva od havarije na platformi. Izvršni direktor BP-a Tony Hayward izjavio je u ponedjeljak da će utjecaj izlijevanja nafte na okoliš vjerojatno biti "vrlo, vrlo skroman". U intervjuu za TV mrežu Sky News, on je rekao da je tvrtka "ostvarila velik napredak", ustvrdivši da je suradnja BP-a i američkih državnih vlasti "školski primjer" reakcije na slične nesreće. Američke TV mreže u utorak izvješćuju kako postoji opasnost da Golfska struja ponese dijelove naftne mrlje iz Meksičkog zaljeva prema obalama Floride i otočja Key West, koje se pruža južno od Floridskog poluotoka i jedno je od najposjećenijih turističkih odredišta u tom dijelu SAD-a. (hina/metro-portal)

