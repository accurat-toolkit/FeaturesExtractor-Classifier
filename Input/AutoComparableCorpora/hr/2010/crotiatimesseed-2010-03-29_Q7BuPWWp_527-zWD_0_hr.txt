Što je Božić bez nakićenog božićnog drvca, kolača, pečenice i jaslica? Oni domišljatiji i sposobniji prave jaslice sam sebi i time se usrećuju, oni netalentirani ali bogati kupuju skupi kič. Za sve druge, posebno za puriste, te one vjernike koji Božić i Isusovo rođenje doživljavaju u svojoj duši, srcu i umu, a ne u pratećem kičeraju našeg potrošačkog mentaliteta, berlinski arhitekt i umjetnik Oliver Fabel napravio je ultramodernu verziju jaslica bez ikonografskog balasta, od običnih drvenih daščica, za koje je 2008. godine dobio njemacku nagradu za dizajn. Te jaslice od 8 cm dugih drvenih daščica u Njemačkoj, Austriji i Švicarskoj se prodaju za 25 Euro. Njegove jaslice ne predstavljaju svaki detalj štalice u kojoj je Isus rođen. Nisu nerealno i nestvarno ukrašene da sve blista u toj siromašnoj štalici, što je naravno vrlo daleko od stvarnosti i istine. Međutim, drvene daščice sa otiskanim imenima koje predstavljaju do minimuma reducirane figure, zapanjujuće funkcioniraju kao prave jaslice i posmatrača odmah asociraju na znanu sliku Svete obitelji sa kraljevima, pastirom, životinjama... Pogledom na tradicionalne jaslice naša mašta, naše predodžbe i osjećaji se obično i završavaju. Da, to su jaslice. I to onakve kakvim su nam predstavljene. I time je poruka obično završena. Ove, neobične, jednostavne i neuobičajene pobuđuju na razmišljanje i kod posmatrača stvaraju individualnu sliku i predodžbe svete noći u kojoj se Isus rodio. Ili, da pojednostavim, uobičajene jaslice na koje smo navikli su statične, one su jedna slika, ove Fabelove su aktivne, bude u nama pokretne slike, film. Postajemo aktivni sudionici u štalici Isusova rođenja. To su razlike koje vjerojatno mnogi neće biti u stanju osjetiti, a poneki će takvu predodžbu jaslica i osporavati. Jaslicama su posebno oduševljena djeca jer se, za razliku od klasičnih koje smiju samo gledati da nešto ne pokvare, ovim jaslicama se smiju i igrati. Uz prijateljsko dopuštenje autora, gospodina Fabela, DOM@ljevac svojim posjetiteljima čestita Božić fotografijom njegovih jaslica. (Preuzimanje i dalje objavljivanje fotografije podliježe prethodnom dopuštenju autora.) P. Mišić

