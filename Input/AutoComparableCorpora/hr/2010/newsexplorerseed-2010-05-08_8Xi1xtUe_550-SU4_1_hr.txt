Grad Zadar i Zadarska županija proteklog su vikenda bili domaćini još jednoj međunarodno priznatoj kinološkoj manifestaciji, desetoj izložbi pasa koja se pod nazivom CACIB ZADAR DOG SHOW 2010 u subotu i nedjelju održala na terenima autokampa hotelske kuće Borik. I ovog puta više nego dobro zajednički su je organizirali Hrvatski kinološki savez iz Zagreba i zadarsko Kinološko društvo Dalmatinski pas. U subotu po izrazito lijepom i sunčanom proljetnom vremenu te uz nazočnost brojnih posjetitelja i zaljubljenika u pse u deset izlagačkih krugova nastupilo je 487 pasa iz 105 pasmina, dok je u nedjelju nastupilo 462 pasa iz 114 pasmina. Najviše, 479 pasa na ovu prestižnu kinološku manifestaciju pristiglo je iz brojnih hrvatskih gradova i mjesta, Zadra, Nina, Zagreba, Osijeka, Umaga, Samobora, Šibenika, Splita, Rijeke, Bjelovara, Pule, Karlovca... Druga zemlja po brojnosti bila je Italija s 145 pasa, potom Slovenija s 49 pasa, Rusija s 44, zatim Poljska, Mađarska, Češka, Njemačka, Francuska, Austrija, Belgija, Nizozemska, Slovačka, Švicarska, Crna Gora, Cipar i Estonija. Na svečanosti otvaranja okupljenim sudionicima i gostima prvi se u ime HKS-a obratio njegov predsjednik dr. vet. med. Damir Skok, koji je poželio sreću sudionicima i lijepe trenutke posjetiteljima. - Riječi hvale upućujem također onima bez kojih ove izložbe ne bi bilo, a to su prvenstveno članovi domaće Kinološke udruge Dalmatinski pas na čelu s predsjednikom Brankom Šarom, rekao je predsjednik HKS-a Skok koji je potom zamolio predsjednika Branka Šaru da uzme riječ i da otvori manifestaciju. - Želim vam svima skupa još jednom zahvaliti što ste došli u ovaj drevni hrvatski grad Zadar i što ste ga prepoznali kao jednu bogatu destinaciju. Ako ne osvojite neku od nagrada nemojte žaliti jer najbitnije je sudjelovati i ovdje se lijepo družiti, bile su riječi Branka Šare koji je potom i otvorio izložbu. Dvodnevna manifestacija funkcionirala je besprijekorno. Svakako najodgovorniji posao na svojim leđima iznijeli su članovi Organizacijskog odbora Damir Skok, Branko Šare, Bojan Mataković, Sanja Buva, Petra Buva, Nada Petković, Tihomir Hrs i delegat Vibor Ježek. Ništa manje vrijedan i zahtjevan posao obavili su suci ove kinološke manifestacije i to Srećko Kukić, Igor Mioč, Željko Žilnik i Milan Čulinović iz Hrvatske, Noel Beggs i June Wall iz Irske, Andrew Brace iz Engleske, Peter Machetanz iz Njemačke, Gerard Jiping iz Nizozemske i Zdenka Jilkova iz Češke. Ovu dvodnevnu kinološku manifestaciju posjetilo je i s guštom razgledalo po riječima organizatora više desetaka tisuća znatiželjnika. Među njima naravno najviše je bilo Zadrana, premda su se mogli uočiti i automobili s registarskim pločicama Zagreba, Splita, Osijeka, Rijeke, Dubrovnika, Karlovca kao i ostalih naših gradova. Također dosta je bilo inozemnih registracija u kojima su prednjačili Talijani. Među njima posebnu pažnju posjetitelja plijenio je autobus kojim su iz daleke Rusije u Zadar doputovali sudionici te posjetitelji ove desete jubilarne manifestacije. Centar hrvatske kinologije - Još jedanput zahvaljujem zadarskim gradskim i županijskim vlastima na podršci koju daju svim našim aktivnostima u Zadru, čime se ovaj Donatov grad pretvara u veliki centar hrvatske kinologije. Na ovoj smo izložbi unatoč recesiji i mjerama štednje imali približno isti broj pasa kao prethodnih godina, što nas posebno veseli i raduje. Izložba u Zadru nije naša najveća, ali ona ima posebnu draž. Kompleks Borika sa čistim morem iz godine u godinu privlači sve veći broj izlagača, a HKS ima zaista odličan odnos s Kinološkom udrugom Dalmatinski pas iz Zadra, rekao je Skok dodajući kako će naredne godine Hrvatska biti domaćin Svjetskog prvenstva tragačkih pasa a godinu poslije Zadar će biti domaćin Svjetskog prvenstva kontinentalnih ptičara. Pobjednici PRVI DAN BIS(best in show) najljepši pas izložbe bio je pas HIDDEN VALLEY VSAKI iz pasmine Maltezer vlasnice Valentine Žagar iz slovenskog grada Maribora.Drugo mjesto osvojio je pas U ARE THE ONE DYAS POLAND iz porodice velikih šnaucera vlasnika Andrzeja Grabalowskog iz Poljske, dok je treće mjesto pripalo psu njemačkom ovčaru pod imenom NERO ZLATOLIČNI iz slovenskog grada Ptuja. Za najljepšeg hrvatskog autohtonog psa proglašen je tornjak LEMI vlasnika Darka Kelemenića iz Petrijanca. Drugo mjesto pripalo je psu dalmatineru ALPHADIRATO FUTURE BRAND vlasnika Leela Ratasa iz Estonije, dok je treću poziciju osvojio istarski kratkodlaki gonič DONa vlasnika Ive Milanovića iz Sinja. Za najljepši par proglašeni su nizozemsko-belgijski par australskih ovčara SOME KIND OF MAGICS HEY LADIES i SOME KIND OF MAGICS HOT STUFF, dok je za najljepšeg najmlađeg psa izabran ROXYD.B.ARTIC iz pasmine sibirski haski, vlasnika Jasinka Beata iz Poljske. Titulu najljepšeg veterana ponio je dalmatiner DALMINO ETERNAL ELETRRA Željka Dražića iz Zagreba dok je za najljepšeg lovnog psa proglašen irski seter LADY SWAN SCOTCH ON THE ROCKS vlasnika Ljuba Justinka iz Vrpolja kod Šibenika. DRUGI DAN BIS(best in show) najljepši pas na izložbi bio je iz porodice Cane corso pod imenom SOLO PRIMA MANCHESTER vlasnika i voditelja Fedotova O.Vysotskoga iz ruskog grada Novosibirska.Drugu nagradu osvojio je njemački ovčar Nero Zlatolični vlasnika uzgajivačnice "Zlatolični" iz slovenskog grada Ptuja dok je treće mjesto pripalo psu iz pasmine pudl mali pod imenom DON BALBINOS BABY FOR JOLLY-JAZZ vlasnice Krisztine Schultheisz iz Mađarske. Najljepšim radnim lovnim psom proglašen je pas pod imenom BEST OF BEST MARINY KURANOVOY iz pasmine jazavčar patuljasti oštrodlaki vlasnika uzgajivačnice Pritulaa Teatralnay iz ruskog grada Blagoveshenska. Titula najljepšeg najmlađeg psa pripala je psu AFFERGLOW EMMA PEEL iz pasmine mali baset grihon vlasnice Natalije Kalaček Radovanović iz Popoveca kod Zagreba. Svakako najteži zadatak imala je irska sutkinja June Wall koja je od 35 mladih pasa trebala izabrati najljepše štene. Nakon dugog monitoringa Wall se odlučila da to bude pas iz pasmine samojed pod imenom NOX-POLI FLORENCE vlasnika Snježane i Franje Kovačev iz Đurđevca. 04.05.2010. Dodaj u omiljene članke Pošalji prijatelju Print Komentiraj

