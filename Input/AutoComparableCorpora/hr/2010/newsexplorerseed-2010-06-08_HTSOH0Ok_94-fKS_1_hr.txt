Zapovjednik operacije obuzdavanja naftnog zagađenja u Meksičkom zaljevu, admiral Allen je na konferenciji za tisak kazao da BP-ov sustav prikupljanja sada crpi oko 15.000 barela dnevno, no da još puno nafte uz bušotine i dalje curi u more. Admiral Allen je u pismu predsjedniku uprave BP-a Tonyu Haywardu, također zatražio da dobije nadzor nad procesom isplata potraživanja prema kompaniji, vezanih uz naftnu mrlju u Meksičkom zaljevu, izvijestio je CBS News. No, na pitanje koliko je nafte isteklo iz bušotine još uvijek nema odgovora, jer se radi o pitanju vrijednom milijarde dolara. Naime, na temelju količine te nafte određivat će se globa BP-u. BP je prošloga tjedna odustao od izvještavanja o količini nafte koja istječe u more, prepuštajući to američkim vlastima. No službeni odgovor na pitanje kolika je naftna mrlja i dalje izmiče, navodi CBS. BP je u srijedu znanstvenicima osigurao video snimku visoke rezolucije s bušotine, kako bi znanstvenici pokušali utvrditi točnu količinu nafte, no još uvijek drži ostali materijal. "Naša procjena treba biti neovisna od BP-a. Trebamo ih maknuti iz procesa", izjavio je profesor Steve Wereley sa sveučilišta Purdue. Nesuglasje između američkih vlasti i BP-a postoji i oko pitanja divovskih nakupina polurazgrađene nafte ispod površine, u dubinama Meksičkog zaljeva, na koje već danima upozoravaju znastvenici dok BP tvrdi da je sva nafta na površini. BP također upravlja s onim što ljudi vide preko interneta. Tvrka je platila Googleu da se njezina web stranica pojavi kada ljudi u tražilicu unesu termin "naftna mrlja" ili "potraživanje". BP nije htio reći koliko je platio da se njegova web stranica pojavljuje kod pretraživanja. Američki predsjednik Barack Obama kod zadnjeg je posjeta Louisiani kritizirao BP zbog ulaganja 50 milijuna dolara u PR kampanju u američkim medijima. Prethodni članci: Novinar zaronio u naftnu mrlju u Meksičkom zaljevu (09.06.2010.) Trebat će godine da se očisti naftna mrlja (07.06.2010.) Kupola na dnu mora skuplja trećinu nafte (06.06.2010.) Hina|Danas.hr 10.06.2010.

