Papa Benedikt XVI. doputovao je danas u škotski grad Edinburgh, prvu etapu svoga četverodnevnog pohoda Velikoj Britaniji. Papu su u edinburškoj zračnoj luci dočekali suprug kraljice Elizabete princ Filip i predsjednik Škotske biskupske konferencije kardinal Keith O'Brien, koji su ga dopratili do ljetne kraljevske rezidencije Holyroodhouse. Tu ga je pozdravila kraljica Elizabeta zajedno s anglikanskim primasom nadbiskupom Rowanom Williamsonom i potpredsjednikom britanske vlade Nickom Claggom. Privatni razgovor između pape Benedikta i kraljice Elizabete trajao je pola sata, a potom je priređena dobrodošlica u parku pred palačom, gdje su održani i prigodni govori dobrodošlice. U svom prvom govoru održanom u rezidenciji kraljice Elizabete II. Benedikt XVI. je rekao kako pruža ruku prijateljstva čitavom narodu Velike Britanije te je podsjetio na duboke kršćanske korijene koji su i danas prisutni kao i mnogobrojne koji su se zauzimali za dobro kraljevstva stavljajući se u službu čovjeka, za mir i protiv tiranije. Benedikt XVI. je podsjetio kako je zahvaljujući kršćanskim kraljevima, među kojima "izvanrednim svecima" poput Edvarda Ispovjednika i Margerite Škotske, "kršćanska poruka postala sastavni dio jezika, misli i kulture naroda tih otoka duže od jednog tisućljeća. Poštivanje koje su vaši preci iskazivali prema istini i pravednosti, prema milostivosti i ljubavi dolaze do vas od jedne vjere koja ostaje moćna snaga za dobro vašega kraljevstva, na veliku dobrobit kršćana i nekršćana", rekao je Papa. Osobe, kao što su William Wilberforce i David Livingstone, koji su se borili protiv ropstva, Florence Nightingale koja se istaknula u skrbi za bolesne, neki su od "primjera te snage za dobro", kao što je to bio i John Henry Newman, jedan od mnogih britanskih kršćana svoga doba "čija su dobrota, ljeporječivosti i djelovanje služili na čast njihovim sugrađanima". Papa je u prvom govoru na apostolskom pohodu Ujedinjenom Kraljevstvu potaknuo engleske i irske vlasti kao i sjevernoirske vođe "da zajedno hrabro koračaju putom koji vodi prema pravednom i trajnom miru, kako bi se okončao sukob u toj regiji. Osvrnuvši se zatim na protivljenje Velike Britanije nacističkoj tiraniji koja je htjela iskorijeniti Boga iz društva, Benedikt XVI. je istaknuo kako „dok razmišljamo o strogim opomenama koje dolaze od bezbožnog ekstremizma iz 20. stoljeća ne smijemo nikada zaboraviti da isključivanje Boga, religije i kreposti iz javnoga života u konačnici vodi krnjoj viziji čovjeka i društva i samim tim ograničenom pogledu na osobu i njezino određenje". U zaključku svoga govora Papa je izrazio želju da Ujedinjeno Kraljevstvo, u svojem "nastojanju da bude suvremeno i višekulturno društvo", "uvijek sačuva poštovanje prema onih tradicionalnim vrijednostima i onim kulturnim izrazima koje agresivniji oblici sekularizma više ne podnose niti toleriraju. Ne smije se dopustiti da se potamni kršćanski temelj koji stoji u temelju njegovih sloboda. Neka Britanci nastave živjeti vrijednosti poštenja, poštovanja i ravnoteže zbog kojih ih mnogi poštuju i dive im se". Papa je darovao krajici rukopis iz 8. stoljeća, a ona mu je uzvratila nizom slika Hansa Hobeina, među kojima se nalazi i crtež katoličkog engleskog mučenika Tomasa Mora. Tekst: IKA Foto: www.thepapalvisit.org.uk « - » >>

