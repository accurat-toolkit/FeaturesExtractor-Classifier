Kvartet za Bliski istok, koji čine UN, SAD, EU i Rusija, uz suradnju i savjetovanje s Izraelom, Palestinskim vlastima i Egiptom radi na 'temeljitim promjenama u politici' prema Pojasu Gaze, navodi se u izjavi Kvarteta koju je objavio State Department. (Foto: Arhiva/Reuters) Kvartet ocjenjuje kako je trenutačna humanitarna situacija i stanje ljudskih prava u Gazi 'neodrživo i neprihvatljivo'. Kvartet poziva na rješenje koje će uzimati u obzir 'legitimnu sigurnosnu zabrinutost Izraela', stati na kraj krijumčarenju oružja u Gazu, promicati palestinsko jedinstvo i ponovno ujedinjenje Zapadne obale i Gaze pod Palestinskim vlastima te osigurati 'nesmetan protok humanitarne pomoći, komercijalnih roba robe i osoba' u Gazu i iz nje. Izrael je u nedjelju ublažio blokadu Gaze, dopuštajući uvoz hrane i određenog građevinskog materijala na taj palestinski teritorij pod nadzorom Hamasa, militantnog islamističkog pokreta kojeg SAD, Izrael i EU, smatraju terorističkom skupinom. Kvartet je pozdravio ublažavanja izraelske blokade kao 'dobrodošao razvoj događaja', te istakao kako će razrada modaliteta primjene biti važna da se osigura učinkovitost nove politike. 'Puna i učinkovita primjena činit će značajan zaokret u strategiji prema zadovoljavanju potreba stanovištva Gaze za humanitarnim i komercijalnim robama, obnovi civilnih objekata i infrastrukture, te prema legitimnoj gospodarskoj aktivnosti, kao i prema sigurnosnim potrebama Izraela', kaže se u izjavi Kvarteta. Izrael je ublažio blokadu Gaze, nakon vala međunarodnih kritika kojima je izložen zbog napada njegovih komandosa na flotilu s humanitarnom pomoći za Gazu 31. svibnja, u kojem je ubijeno devet propalestinskih aktivista iz Turske. Izraelski premijer Benjamin Netanyahu izjavio je u nedjelju kako njegova vlada odlukom da ublaži ograničenja za dopremu roba u Gazu, jača argumente za nastavak pomorske blokade te palestinske priobalne enklave kako bi se spriječila doprema oružja. Izaslanik Kvarteta za Bliski istok, bivši britanski premijer Tony Blair, izjavio je da ublažavanje blokade znači kako 'nema potrebe' da humanitarne skupine šalju nove flotile. Neke skupine u Iranu i Libanonu najavile su da će uskoro poslati humanitarnu pomoć u Gazu brodom, a izraelska je vlada prošloga tjedna upozorila da će koristiti 'sva potrebna sredstva' kako bi spriječila kršenje blokade. 'Drugi ljudi su govorili o drugim flotilama. Nema osnove za bilo kakvu akciju koja bi stvorila opasnost od iste vrste sukoba' koji se dogodio 31. svibnja, rekao je u ponedjeljak na brifingu glasnogovornik State Departmenta Philip Crowley. Kvartet je svojoj izjavi također naglasio da želi unaprijediti trgovinu između Gaze i Zapadne obale, koju nadziru Palestinske vlasti. 'Sada dolazi teži dio provedbe te politike, a u tom procesu je nužna učinkovita suradnja s palestinskim vlastima, kako bi se povećao protok ljudi i dobara između Gaze i Zapadne obale', rekao je Crowley. U posljednje tri godine, Izrael je dozvoljavao unos samo oko 100 osnovnih prehrambenih i potrošačkih proizvoda u Gazu, dok je zabranjivao takve robe kao što su čokolada, pekmez, čips i krema za brijanje. Glasnogovornik Crowley je kazao kako SAD nije vidio izraelski popis stavki koje će i dalje biti zabranjene, ali 'definitivno smatra da cement treba pustiti, kako bi se mogle obnoviti škole i drugi objekti'. Nakon trotjedne izraelske ofenzive na Gazu u siječnju 2009., u kojoj je ubijeno više od tisuću Palestinaca, a stotine stambenih zgrada, kuća i javnih ustanova je porušeno, Izrael je zabranjivao uvoz cementa i drugog građevinskog materijala u enklavu, pa mnogi od njezinih 1,5 milijuna stanovnika od tada žive u ruševinama. Kvartet je u izjavi pozvao na oslobađanje izraelskog vojnika Gilada Shalita, kojeg Hamas već četiri godine drži u zatočeništvu. Također je izrazio potporu pretvaranju sadašnjih posrednih pregovora između Izraela i Palestinaca u izravne bilataralne pregovore o pitanjima konačnog statusa i postizanju mirovnog rješenja u 24 mjeseca, s kojim će se završiti okupacija započeta 1967. i stvoriti neovisna, demokratska i održiva palestinska država na Zapadnoj obali i Gazi. (Hina) Vijesti / Svijet WikiLeaks: Uhićen haker zbog napada na stranice tužiteljstva 11.12.2010 / 23:07 Obama izrazio žaljenje stranim čelnicima zbog WikiLeaksa 11.12.2010 / 22:53 Prosvjed za prava životinja s njihovim lešinama u rukama 11.12.2010 / 22:14 Stockholm: U dvjema eksplozijama 1 poginuli, 2 ozlijeđenih 11.12.2010 / 22:08 Vatikan upozorava na vjerodostojnost informacija s WikiLe... 11.12.2010 / 20:02 Snježne oluje izazvale prometni kolaps: Nestao jedan turist 11.12.2010 / 18:54 Podijeli Pošalji komentar

