– Val je došao iznenada, u pet minuta, poput crvene plime preko polja od spremnika. Preplavio nam je cijelo dvorište. Pobjegle smo u kuću na vrijeme, hvala Bogu što smo žive. No neki nisu bili te sreće – ispričale su Szilvia Lengyel i njezina majka Jozsefine iz Kolontara Večernjakovu novinaru koji se jučer uputio u mjesta u Mađarskoj koja je potopio otrovni mulj iz tvornice glinice. Njihov je gradić bio prvi na udaru crvenog mulja, čiji je val dosezao i do 3,6 metara. Četiri osobe u njihovu susjedstvu nisu preživjele, pretpostavlja se da su se ugušile. Szilvia je, kaže, na vrijeme sklonila svoje troje djece. I dva dana nakon katastrofe, Kolontar izgleda poput poprišta SF filmova. Zid crven do dva metra visine Sve pliva pod debelim slojem crvenog mulja, a čizme su najtraženija roba. Mnogi nose i zaštitne maske. – Dobro je što je vlažno i bile su kiše jer bi bilo mnogo opasnije da je suho i da čestice lete zrakom – kaže dr. Attila Nyikos iz civilne obrane. Već nekoliko dana on i kolega Bakos Gyorgy ne spavaju. Obilaze stradale, prenose informacije, gledaju kako napreduje čišćenje. – Iz Kolontara smo evakuirali 50 ljudi iz 32 kućanstva. Uređeno im je sklonište u općini i školi, ali većina ga je napustila. Draže im je kod prijatelja i rodbine – kaže Gyorgy, zadužen za izjave za javnost na cijelom pogođenom području. Neki su se, poput obitelji Lengyel, vratili do svojih kuća i pokušavaju nešto očistiti. No to je gotovo nemoguće. Okućnica im je i dalje pod nekoliko desetaka centimetara debelim muljem. A na zidu se vidi sva strahota katastrofe – crven je do visine od oko dva metra. Na ulicama i dvorištima sve vrvi – vojska, policija, civilna obrana, vatrogasci, Crveni križ... Bagerima ruše drveće, tovare mulj s cesta, iz kanala i dvorišta i odvoze ga. Djelatnici Crvenog križa raznose hranu, vodu i zaštitne maske. Miris u zraku izrazito je težak, a čak i nebo djeluje crveno. Tragični spremnik nalazi se izvan Ajke, većeg grada. Nalazi se u zapadnom predgrađu, a mulj je nizinom, preko Kolontara, tekao na zapad, tako da Ajka nije stradala. – Nema nikakve opasnosti za Hrvatsku, rekao sam to i hrvatskim kolegama. Mulj smo najdalje primijetili 14 kilometara prema sjeverozapadu od mjesta havarije. Voda iz rijeke je pitka. Blato više ne istječe iz spremnika. Uglavnom je istekla tehnološka voda, pH joj je bio 13, a crvena je zbog željeznog oksida. Voda je otekla, a ovdje su ostali kontaminirajući metali – kaže dr. Attila Nyikos. Glasnogovornik mađarskog ureda za obranu od katastrofa Gyorgy Bakos izjavio je pak da nema novih žrtava lavine crvenog mulja koja je iscurila iz tvornice glinice Timfoldgyar. Deseci milijuna eura štete – Opekline nastale takvim kemijskim otpadom mogle bi se pokazati tek nakon nekoliko dana. Ozljede koje se čine površinskima s vremenom bi mogle teže oštetiti tkivo – upozorio je liječnik Peter Jakobus. Zoltan Illes u izjavi za BBC procijenio je da će biti potrebno najmanje godinu dana da se cijeli teren očisti te da će obnova područja stajati više desetaka milijuna dolara. Mađarska će, kako je najavio, tražiti pomoć Europske unije. I dalje nema opasnosti za Hrvatsku, curenje zaustavljeno – Prema informacijama kojima raspolažemo, situacija u Mađarskoj stabilizirala se i smirila – kazao nam je u srijedu glavni vodopravni državni inspektor Željko Makvić. Državna uprava za zaštitu i spašavanje i u srijedu je priopćila da opasnosti za Hrvatsku od širenja zagađenja iz susjedne Mađarske nema. – DUSZ raspolaže podacima ureda za katastrofe Republike Mađarske iz kojega nam je potvrđeno da nema opasnosti od istjecanja mulja u Dunav te da je daljnje širenje otrovnih tvari zaustavljeno – navodi se u priopćenju. DUSZ će i dalje biti u kontaktu s kolegama iz Mađarske te će se javnost o svemu obavještavati.

