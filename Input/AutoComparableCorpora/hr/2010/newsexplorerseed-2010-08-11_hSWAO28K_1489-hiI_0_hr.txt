Više od 14 milijuna ljudi grčevito se bori za život bježeći pred bujicama i poplavama koje su pogodile sjeveroistočni Pakistan. Tu humanitarnu katastrofu koja je potresla svijet i koja je među najgorima u proteklih pedesetak godina, prouzročile su obilne monsunske kiše koje već danima bez prestanka padaju, a prognostičari najavljuju i daljnje oborine. Kuće su do krovova pod vodom, ceste više ne postoje, a podivljale bujice sa sobom odnose sve što im se nađe na putu. Procjene govore da je gotovo 1700 ljudi već izgubilo život, a mnogi se boje da je to tek uvod u moru koja očekuje nesretne Pakistance. – Spasili smo se od vode, ali time smo si samo produljili agoniju jer ćemo umrijeti od gladi. Nemamo hrane, skloništa, nemamo rezervne odjeće. Sve što imamo su košulje koje nosimo na sebi – rekao je reporteru CBC Newsa 25-godišnji Manzoor Ahmed, jedan od tisuća Pakistanaca koji je sa svojom obitelji izbjegao iz Shikapura, do prije nekoliko dana grada, a sada područja na kojemu se prostire veliko jezero. Odsječeni na sjeveru Ipak, stanovnici toga potopljenog grada mogu se smatrati sretnima u usporedbi sa stanovnicima Khyber Pakhtukhwa, regije na samom sjeveru zemlje, gdje je potpuno odsječeno ostalo gotovo 600.000 ljudi. Sve su ceste potopljene, a teške, guste kiše prizemljile su i desetak helikoptera kojima je pakistanska vojska pokušavala dopremiti pomoć ljudima koji se izvlače na relativno suhe i nepotopljene uzvisine. Neizvjesno je kakva je sudbina tih ljudi, što će spasioci zateći na terenu kad se napokon do njih uspiju probiti. Hrane nema, voda je onečišćena, na suhi zaklon nitko ne može računati u toj odsječenoj regiji. Poznato je samo da je prije nekoliko dana među ovim ljudima izbila i epidemija kolere. Upravo na tom području u okolici doline Swat do prije nekoliko tjedana vodile su se neke od najtežih borbi u ratu protiv talibana, a kada su oni protjerani, otvorilo se nebo te je počela padati obilna kiša tjerajući već izmučene i očajne ljude u novu agoniju. A kiša i dalje bez prestanka pada... Brana spasa Koliko je teška situacija na sjeveroistoku Pakistana, govori i podatak da je američka vojska odvojila desetak posebnih helikoptera donedavno korištenih u Afganistanu kako bi pomogla u spašavanju ljudi odsječenih od svijeta. Ipak, zbog izuzetno nepovoljnih meteoroloških uvjeta te su letjelice trenutačno prizemljene i nitko sa sigurnošću ne može reći kada će početi dostavljati pomoć. Situacija bi vrlo lako mogla eskalirati jer oči Pakistanaca sada su uprte u protupoplavnu branu Sukkur o kojoj ovisi sigurnost južnog dijela zemlje. Ako ta brana popusti pred bujicama koje će se do nje sliti u nekoliko sljedećih dana, pod vodom će se naći i južna pakistanska regija Sindh, dok će broj ugroženih ljudi doslovno preko noći narasti za još desetak milijuna A koliko god situacija izgledala teška, stvarnost je, na žalost, još crnja. Područja koja se danas nalaze pod vodom središte su pakistanske poljoprivrede koja hrani većinu stanovništva ove zemlje od 165 milijuna ljudi. Ujedinjeni narodi već sada pokušavaju proračunati koliko će pomoći trebati Pakistanu kada se poplave smire da bi ljudi uopće preživjeli zimu koja je pred njima, koliko će im hrane trebati da bi opstali do sljedeće žetve. Predsjednik ne mari Ova tragedija uzbudila je gotovo cijeli svijet, ali ne i pakistanskog predsjednika Asifa Alija Zardarija, koji je vladinim zrakoplovom, u pratnji stotinjak pratitelja, među kojima su i članovi njegove obitelji, otišao u posjet Europi. Dok njegovi sunarodnjaci stradavaju od poplava i bolesti, dok djeca u odsječenim krajevima zemlje počinju umirati od gladi, Zardari odsjeda u luksuznim apartmanima europskih hotela koje pakistanska vlada plaća po 11.600 dolara za noć. “Nije mi jasno kako ga nije sram. Dok naš narod pati, on se slika po europskim prijestolnicama”, napisala je Fatima Bhutto (Foreign Policy), novinarka i nećakinja ubijene pakistanske političarke Benazir Bhutto, kojom je Zardari bio oženjen. Prema njezinim riječima, pakistanski predsjednik koristi priliku da na ovom putovanju promovira svog sina Bilawala za svoga političkog nasljednika, ali za sudbinu zemlje nije ga previše briga. Pakistancima je ovo ipak prelilo čašu strpljenja, pa su jučer organizirali prosvjede diljem zemlje. – U posljednjih godinu dana u Pakistanu je više vremena proveo Richard Holbrooke nego predsjednik Zadari – kažu. I Europa pod vodom Poplave ne haraju samo središnjom Azijom, već i Europom. Zbog nabujalih rijeka za proteklog vikenda život je u Poljskoj, Češkoj, Njemačkoj i Litvi izgubilo 15 osoba. Više od 1400 stanovnika njemačkog grada Goerlitza evakuirano je pred nabujalom rijekom, a na jugozapadu Poljske potopljen je gradić Bogatynia. Na terenu su vatrogasci, vojska i pripadnici civilne zaštite koji evakuiraju stanovnike ugroženih područja. Zbog olujnog nevremena dijelovi Češke i Slovačke ostali su bez struje i plina. Na sreću, meteorolozi očekuju smirivanje vremenskih prilika i prestanak oborina te uskoro i povlačenje vode u korita rijeka. Dok Pakistan grca pod vodom, Rusi se bore s vatrom I dok Pakistan grca u poplavama, Rusija stenje pod nezapamćeno visokim temperaturama i vatrenom stihijom koja uništava sve što joj se nađe na putu. Stotine naselja stradalo je u požarima, izgorjela je čak jedna petina usjeva, a sam glavni grad nalazi se pod gustim dimom koji je paralizirao sav život prijeteći trovanjem stanovnicima ovog osmomilijunskog grada. Moskovski su liječnici jučer objavili da u gradu svakodnevno umire oko 700 osoba, a ova stopa smrtnosti povezuje se s dimom i vrućinom.

