"Ministar unutarnjih poslova me obavijestio da su se pojavile napukline na sjevernoj stijenki spremnika čiji se kut urušio, zbog čega je moguće da će se čitava stijenka urušiti", izjavio je mađarski premijer Orban pred novinarima u Ajki. "Ako rezervoar popusti, izliti će se 500.000 prostornih metara mulja", rekao je premijer, ali je dodao da je gustoća tog mulja veća nego kod otprilike 1,1 milijuna prostornih metara mulja koji su se razlili u ponedjeljak, prouzročivši dosad najveću ekološku katastrofu u Mađarskoj. Orban je najavio i promjene u odnosu prema ekološkoj politici svoje vlade kazavši kako "počinje nova era" i da će se "drukčije upravljati nekim stvarima", ali i upozorio "da će biti posljedica". Zbog opasnosti novog izlijevanja toksičnog mulja vlasti su u subotu ujutro evakuirale 800 stanovnika mjesta Kolontar u blizini tvornice aluminija, koje je prvo stradalo u ekološkoj katastrofi. U rijeke će ubaciti ukupno 12.000 tona gipsa Prema zadnjim informacijama Mehanizma za suradnju u civilnoj zaštiti, u kemijskoj nesreći u Mađarskoj poginulo je sedam osoba, a jedna se osoba još uvijek vodi kao nestala, priopćila je pak Državna uprava za zaštitu i spašavanje (DUZS). "Površina zahvaćena crvenim muljem procjenjuje se na 800 do 1016 hektara. U spašavanje i raščišćavanje ugroženog terena uključeno je 927 osoba i 130 vozila", navodi DUZS. Ističe se kako je primarna zadaća dovođenje ph vrijednosti vode u zagađenim rijekama Marcal i Raba na razinu tolerantnosti, dodavanjem gipsa u rijeke. Do sada je upotrijebljeno 4000 tona gipsa, a planira se dodati još 8000 tona. Ph vrijednosti tih rijeka izmjerenih u petak u 14 sati iznosila je 8,78. Nakon što se mulj osuši, prijeti opasnost od prašine Radi mogućeg stvaranja crvene prašine nakon sušenja mulja, započela je i kontrola zagađenosti zraka te su svima na ugroženom području podijeljene zaštitne maske. Mađarska vlada zatražila je pomoć od EU u vidu slanja stručnjaka. Dolazak eksperata u Mađarsku očekuje se u ponedjeljak. DUZS će pak i dalje biti u redovitom izravnom kontaktu sa stručnim dežurnim službama te će javnost pravovremeno obavještavati o svim eventualnim promjenama situacije, navodi se u priopćenju. Prethodni članci: Dunavom plutaju uginule ribe (07.10.2010.) FOTO: Otrovni mulj ipak stigao do pritoke Dunava (07.10.2010.) Otrovni mulj u Mađarskoj odnio i šestu žrtvu (08.10.2010.) Stiže otrovni mulj, evakuacije u Mađarskoj (09.10.2010.) Hina|Danas.hr 09.10.2010.

