Češka, zajedno sa Slovačkom, poslije SAD-a, jest najveći svjetski producent pornofilmova za gayeve, tvrdi Joe A. Thomas, profesor na američkom Kennesaw State Universityju, koji je posvećen studijama povijesnih i umjetničkih seksualnih izraza. Na trećemu mjestu je Brazil, a slijede Mađarska, Španjolska, Velika Britanija i Njemačka. U Češkoj ima nešto američkih producenata, dakako više je onih domaćih, ali svi rade za američke naručioce. Izvjesni 67-godišnji američki producent, koji se “otvorio” češkim medijima, ali je za tu priliku koristio lažno ime Howard, tvrdi da je Češka idealna za snimanje jer tu ljudi uzimaju seks samo kao seks i nemaju mnogo inhibicija. “U Mađarskoj se također snima, ali u sebi, intimno, ljudi to ne podnose. U Njemačkoj i Austriji su ljudi previše bogati da bi se time bavili, Rusija i Brazil su dobre zemlje za ovu industriju, ali tamo probleme stvara policija”, objasnio je Howard “Lidovym novinama” i dodao: “Kod vas je mnogo krasnih momaka, a nema nikakvog problema s vlastima. Češkoj policiji je svejedno ako se ne prijeđe određena granica...” Rođena braća kao ljubavnici Osim profesionalnih produkcija, dosta se gay pornofilmova u Pragu snimi i izveze u svijet iz kućne poluamaterske produkcije. Ima petnaestak velikih i srednjih studija, specijaliziranih za gay porno. Najpoznatiji su, osim Howardova, Bel Ami/BAO, AVI/Staxus, Ayor i Hammer Entertainment. Prosječno se svaki dan u Pragu završi po jedan DVD film, osim toga svakog tjedna studiji produciraju stotine scena koje su na raspolaganju na internetu. U seks-šopovima u SAD-u, najvećem svjetskom tržištu gay pornića, mogu se naći filmovi čiji nazivi odmah otkrivaju provenijenciju – “Inside Prague”, “Prague Rising”, “Double Czech”... Ovaj posljednji se smatra posebno kontroverznim zbog takozvanog twincesta – kao ljubavnici nastupaju stvarna braća, i to jednojajčani blizanci, s već slavnim umjetničkim imenom Jirka (Jiri) i Karol Bartok. Twink se, inače, u terminologiji gay pornića koristi za mršavog, vitkog mladog ljepotana. A svjetski gay putnici za Prag vole koristiti naziv Twinkpolis, upravo zbog mnoštva takvih zgodnih momaka, koji se uopće ne gade zarade od gay pornića i prostitucije. Howard, inače i sam gay, radi u pornoprodukciji 40 godina. Napustio je SAD 80-ih kada je “epidemija AIDS-a načinila od gay pornića depresivni biznis”. U Pragu je 20 godina, tu je došao iz Amsterdama i ubrzo je odlučio ostati kada je zaključio kako je vrlo lako naći slobodne momke. “Ubrzo nakon što sam došao, pitao sam jednog stopera: hoćeš li sa mnom za 60 dolara? A on je, odmah, bez imalo oklijevanja, pristao. Bilo je to nestvarno lako”, prisjetio se Howard, koji tvrdi da su u Pragu “ljudi poduzetni i uvijek razmišljaju o tome kako doći do još neke krune”. Inače, prije svakog snimanja moraju se najprije riješiti izvjesne pravne stvari. Zlatna era gay pornića u češkoj metropoli je trajala sve do prije dvije-tri godine, potom je i ovdje došlo do velike konkurencije i snižavanja cijena ‘rada’ /afp Zbog američkih zakona, studio mora imati, za slučaj kontrole, u bazi podataka osobne iskaznice svih modela, kako se u finom žargonu naziva pornoglumac. Svakog od njih prije rada na filmu snime dok u ruci drži svoju osobnu iskaznicu iz koje se vidi da imaju više od 18 godina i uz to glasno potvrđuju da su vlasnici tih identifikacijskih dokumenata. Pseudonimi se izmišljaju na osnovi imena iz srednjih i istočnoeuropskih zemalja, plus nadimak-prezime, na primjer, Boris Chlupaty (Dlakavi), Igor Dlouhy (Dugi)... Tisuće Čeha rade kao “modeli”, često i za više studija, pod raznim imenima. Naročito je poznat Marek Tomš koji nastupa pod imenima Alan Capier, Alan Clarke, Felix Wallace, Filip Nowotny, Pavel Vlasek... Tijekom šestogodišnje karijere snimio je više od stotinu hardcore filmova s preko 600 partnera. On je, za razliku od većine čeških modela, stvarno gay, i to ekshibicionist, koji svoj posao radi s oduševljenjem. Budući da snima bez kondoma, testira se na HIV i sve druge bolesti koje se prenose spolnim odnosom svaki mjesec dana. Zlatna era gay pornića u češkoj metropoli je trajala sve do prije dvije-tri godine, potom je i ovdje došlo do velike konkurencije i snižavanja cijena, čime je umanjena zarada “modela” i producenata. Za prvi nastup Marek je zaradio 13,5 tisuća kruna (oko 530 eura), a mjesečno je potom zarađivao oko 130 tisuća kruna (više od pet tisuća eura). Sada je to upola manje. Od filma do prostitucije Mnogi “modeli” su navikli brzo zaraditi i potrošiti novac, nitko ili rijetko tko se može pohvaliti da je, zahvaljujući tome novcu, završio studij, kupio stan, pokrenuo neki biznis... A poslije nekoliko godina prestaju biti mladi, vitki i lijepi pa mnogi padaju na dno i postaju muške prostitutke po gay klubovima kojih ima već skoro pedesetak, uglavnom u centru ili sasvim blizu centra Praga. Većina čeških “modela” taj posao smatra sporednim prihodom, najčešće su oženjeni ili žive s partnericama... Njihove žene najčešće znaju za ovu njihovu, kako Česi, kažu, “bočnu zaradu”, i to im uglavnom ne smeta, ali, kako tvrde, nikako im ne bi dopustile da snimaju heteroseksualne porniće. Ima među njima studenata, policajaca, vatrogasaca, čak je u jednom filmu sudjelovalo nekoliko vojnika - pripadnika počasne straže pred predsjedničkom palačom na Hradčanima. Jednom im se jako žurilo pa su u uniformama došli na snimanje... Zanimljivo je da u Češkoj svega 0,5 posto populacije priznaje svoju homoseksualnost, dok je na Zapadu takvih oko četiri posto. Znalci tvrde da Česi i dalje, kao i građani u drugim zemljama postkomunističke Europe, konzervativistički izbjegavaju priznati svoju drukčiju seksualnu orijentaciju, pa procvat gay pornića u ovoj zemlji nije posljedica velike liberalnosti, nego prije svega pragmatične češke prirode. Česi će prije priznati da su spavali s nekim zbog novca, nego zato što su gay. piše milan lazarević Hetero-glumci su manje izbirljivi Howard tvrdi da mnogi ljubitelji gay pornića žele gledati na filmu heteroseksualce, najradije dječake početnike, koji ne znaju sakriti neku vrstu užasa, čak i boli, koje osjećaju dok ne otvrdnu. Howard osobno preferira snimati s heteroseksualcima. “Kada žele raditi s muškim, napravit će to s bilo kojim. S gayevima je to često mnogo kompliciranije. Imamo sam jednog koji nam je stalno diktirao s kim hoće, a s kim neće snimati.” S kondomom ili bareback? U SAD-u se, inače, snimaju gay pornići isključivo s kondomima. U posljednje dvije godine AIDS je, zahvaljujući novim lijekovima, prestao biti smrtonosna, nego je postao “cjeloživotna bolest”. Zato je oživjela potražnja barebacka (seksa bez kondoma) u gay pornićima. Ti filmovi se više plaćaju pa su na njih prešli gotovo svi studiji u Pragu. Opravdavaju se i time da je u Češkoj mnogo manje zaraženih HIV-om te da kod njih nikada nije ni bilo epidemije ove zaraze.

