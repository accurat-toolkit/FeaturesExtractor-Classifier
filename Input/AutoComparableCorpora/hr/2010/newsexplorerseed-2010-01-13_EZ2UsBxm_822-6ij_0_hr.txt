Kina je izrazila negodovanje zbog namjere SAD-a da Tajvanu proda oružje u vrijednosti 6,4 milijarda dolara u što spadaju i helikopteri te obrambene rakete. Zamjenik kineskog ministra vanjskih poslova He Yafei rekao je da će to imati negativan utjecaj na suradnju Kine i SAD-a. Odnosi dviju zemalja već su neko vrijeme zategnuti zbog sukoba oko cenzure na internetu koju provodi Kina. - Dogovor o prodaji oružja mogao bi za sobom povući posljedice kakve nitko ne želi. Američke namjere sigurno neće dobro utjecati na naše odnose, rekao je He u službenoj izjavi kineskog Ministarstva vanjskih poslova. Prije Heove izjave Kina je pozvala američkog ambasadora Jon Huntsmana da upozori na moguće negativne posljedice dogovora s Tajvanom i pozove svoju zemlju na hitno odustajanje od prodaje oružja. O eventualnoj prodaji oružja Tajvanu odlučit će američki Kongres u roku od 30 dana. Paket koji bi mogao otići u Tajvan uključuje 114 raketa Patriot, 60 helikoptera Black Hawk i komunikacijsku opremu za tajvansku flotu zrakoplova F-16. Iako je tajvanska vojska zatražila i borbene mlažnjake F-16 oni se ipak ne nalaze u američkoj ponudi. Odnosi Tajvana i Kine napeti su još od građanskog rata 1949. Kina je na svom teritoriju postavila stotine raketa koje su usmjerena prema Tajvanu i prijeti napadom na otok ako tamošnje vlasti odu korak dalje u formalizaciji svoje neovisnosti.

