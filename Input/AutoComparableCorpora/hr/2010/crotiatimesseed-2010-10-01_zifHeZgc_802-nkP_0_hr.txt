Đelić, međutim, podseća na prošlogodišnji izveštaj Evropske komisije o napretku Srbije i njenoj otvorenost za investicije iz Hrvatske, uz ocenu kako su srpske investicije u Hrvatskoj vrlo ograničene. Samo u prethodnih pet godina, uključujući i prvu polovinu ove, hrvatski investitori uložili su u Srbiju preko 210 miliona evra, a srpski u Hrvatsku svega 20 miliona. To je vrlo iznenađujuć podatak, uzimajući u obzir ne samo ovako veliku disproporcionalnost već i nivo ulaganja srpskih preduzeća u druge zemlje u regiji. Čak su i u Sloveniji, koja je članica EU i po broju stanovnika znatno manja od Hrvatske, ulaganja srpskih preduzeća višestruko veća nego u Hrvatsku, navodi Đelić. Smatra da oklevanje u prihvatanju investitora iz Srbije može skupo da košta obe zemlje i da treba raditi na poboljšanju statusa srpskih investitora u Hrvatskoj. U budućnosti će, kako kaže, od izuzetnog značaja biti inicijative naših kompanija za zajednički nastup na trećim tržištima. Đelić komentariše kako je 2009. godine, bez obzira na krizu, u Srbiju došlo više od 1,8 mlrd evra direktnih stranih investicija. Teško je spekulisati što bi se dogodilo da nismo potpisali aranžman s MMF-om, ali je izvesno da nam je činjenica da smo na vreme prepoznali MMF kao pravog partnera u borbi s krizom vrlo pomogla. U prvih sedam meseci 2010. u Srbiju su stranci uložili 620 miliona evra što je na nivou prethodne godine kada se isključi Naftna industrija Srbije kao najveća lanjska investicija.

