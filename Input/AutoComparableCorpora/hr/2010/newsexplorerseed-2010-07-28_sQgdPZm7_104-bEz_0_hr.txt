Wikileaks, tvrtka koja je objavila spornu snimku ubojstva dvojice Reutersovih novinara i 12 civila u predgrađu Bagdada koja je počinio američki vojni helikopter, objavila je u nedjelju više od 75,000 povjerljivih spisa o ratu u Afganistanu. Britanski Guardian, koji je dokumente dobio zajedno s New York Timesom i njemačkim Der Spiegelom, opisao je dokumente kao 'razarajući portret propalog rata u Afganistanu' koji je doveo do ubojstava stotina civila u nezabilježenim incidentima, jačanja talibanskih napada, a sve dok NATO-ovi zapovjednici sumnjaju da Pakistan i iran potpomažu pobunjenike. 'Afganistanski ratni dnevnik' sa oko 76.900 dokumenata, veličine 100 MB objavljen je na stranici Wikileaks.org uz obavijest da je dodatnih 15.000 dokumenata još sačuvano, te da će biti objavljeni čim se uklone osjetljivi podaci poput imena. Task Force 373 U ratu je do kraja 2009. poginulo 15.506 neprijateljskih vojnika, 4.232 civila i 1.138 vojnika NATO snaga. - To ne pokazuje samo ozbiljne incidente, već kompletnu prljavštinu rata, od smrti jednog djeteta do velikih operacija koje su ubile stotine – rekao je za Times suosnivač Wikileaksa Julian Assange. U jednom primjeru spominje se 'Task Force 373' što je naredba za ubijanje meta bez uhićenja ili suđenja. Jedan izvještaj iz potrage za vođom Al'Qaide navodi da je 'početna procjena bila 7 x NC KIA' što znači da je sedmero djece ubijeno u akciji. U drugom izvješću piše: 'Orginalna misija je prekinuta, a TF 373 se vratio u bazu. Izvještaj: 7 x ANP KIA, 4 x WIA', u prijevodu, u akciji je ubijeno sedam pripadnika Afganistanske policije. - Sjedinjene države najstrože osuđuju otkrivanje povjerljivih informacija koje bi mogle ugroziti živote Amerikanaca i naših partnera, kao i našu nacionalnu sigurnost. Wikileaks se nije potrudio da nas kontaktira vezano uz te dokumente. Američka vlada za objavu tih dokumenata saznala je putem medija. Ovakvo neodgovorno ponašanje neće ugroziti naše napore da produbimo partnerstvo s Afganistanom i Pakistanom, da pobijedimo zajedničkog neprijatelja, te da podržimo težnje afganistanskog i pakistanskog naroda – službeno je priopćenje savjetnika za nacionalnu sigurnost u Washingtonu Jamesa Jonesa.

