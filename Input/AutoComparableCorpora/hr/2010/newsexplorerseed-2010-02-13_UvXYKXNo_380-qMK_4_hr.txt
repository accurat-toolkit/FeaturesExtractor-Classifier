Autor: Mario Gatara Objavljeno: 15.02.2010 Kulminacijom krize, obilježene znatnim padom cijene državnih obveznica, elementi 'kreativnog računovodstva' kojem su minulih godina pribjegavale grčke vlasti bacaju sasvim novo svjetlo na problem koji je doveo u pitanje reputaciju Europske monetarne unije. Nekolicini je medija iz povjerljivih izvora pošlo za rukom iskopati ponešto detalja o kompliciranim transakcijama koje je vlada u Ateni zaključila tijekom proteklih desetak godina ne bi li prikrila stvarne razmjere ogromne rupe u javnim financijama. Za sada se Goldman Sachs spominje kao glavni vinovnik slučaja koji ovih dana prerasta u pravi skandal, no sva je prilika da 'čarobnjaci' jedne od najvećih američkih investicijskih banaka nisu i jedini autori kompliciranih strukturiranih proizvoda koji u osnovi neodoljivo podsjećaju na logiku koja je krahirala 2007. godine subprime krizom, iniciravši lančanu reakciju iz koje je nastala najveća globalna gospodarska kriza još od doba Velike depresije tridesetih godina prošlog stoljeća. VEZANE VIJESTI Vijesti Riječ je, naime, o proizvodima koji bi se mogli svrstati u skupinu deviznih swapova, što je zapravo alat koji bi trebao služiti kao sredstvo zaštite od tečajnih rizika, neutralizirajući nepovoljne promjene kamatnih stopa i tečaja koje zaduživanje u određenoj valuti mogu bitno zagorčati život dužniku. Međutim, u ovom konkretnom slučaju, Grčka nije samo tražila zaštitu od tečajnih rizika, već je zapravo koristila devizne swapove kao sredstvo daljnjeg zaduživanja, tražeći načina kako bi odgodila naplatu tih istih zaduženja. I kao što su u slučaju sekuritiziranih financijskih instrumenata (asset-backed securities), koji su isprovocirali erupciju subprime krize, banke malo (ili nimalo) vodile računa o stvarnoj kvaliteti aktive, već je bilo puno važnije plasirati na tržište što više takvih instrumenata kao se bi odmah realizirao profit (a s njime i izdašni bonusi), tako je i grčka vladajuća garnitura, umjesto da se uhvati ukoštac s problemom, naprosto odlučila odgoditi njegovo rješavanje, svaljujući još veći teret na leđa poreznih obveznika. A stvari sada polako izlaze na vidjelo, dok statističari Eurostata pokušavaju otkriti stvarne razmjere prakse koja iziskuje drastičnu reviziju indikatora iz prošlosti. Kao prikladna ilustracija može poslužiti primjer proračunskog deficita iz 2002. godine, koji je prvotno procijenjen na sasvim podnošljivih 1,2% BDP-a. U rujnu 2004. godine deficit je revidiran na 3,7%, dok prema trenutnim procjenama iznosi 5,2%. Osim što je stvaran teret na leđima grčkih poreznih obveznika time postao teži za otprilike šest milijardi eura, revizija otvara i pitanje dodatnih troškova, jer Europska komisija ima mandat za izricanje novčanih kazni u slučaju prekoračenja definiranih kriterija koji u ovom slučaju, prema Ugovoru iz Maastrichta, iznosi 3% BDP-a. Nakon ovoga se nameće jednostavan zaključak - grčka Vlada naprosto je prevarila Europsku komisiju, a Goldman Sachs snosi krivicu (ili zasluge) što je Grčka tada prošla 'lišo', bez ikakve kazne, formalno ispunivši kriterij iz Maastrichta. Nije ni čudo da su Grci prilično omraženi u Luksemburgu, u sjedištu Eurostata. A time postaje jasnije zbog čega se europski politički lideri (a među njima svakako i Angela Merkel) još uvijek ne usuđuju obvezati na konkretniju pomoć Grčkoj, već akciju spašavanja uvjetuju rigoroznim programom nadzora. Pozivajući se na dobro informirane izvore, pojedini mediji tvrde kako je grčka vlada 2002. godine zaključila transakciju s Goldman Sachsom kako bi se dio duga proizašlog iz emisija obveznica, denominiranog u stranoj valuti (u igri su, čini se, dolar i jen), konvertirao u eure. Međutim, transakcija je zaključena uz fiktivne tečajeve putem kojih je Goldman Sachs zapravo kreditirao Grčku s dodatnih milijardu dolara, što pak nije evidentirano u statistici, jer nije riječ o klasičnom zaduženju, već transakciji na deviznom tržištu. Navodno se sličnim trikovima koristila i Italija, a sve s jasnim ciljem - kompliciranim deviznim swapovima odgoditi dospijeće preuzetih obveza. No tu priči nije kraj. Jer osim što je Goldman Sachs odmah po realizaciji izvukao izdašnu proviziju(u igri su stotine milijuna dolara), a dug Grci kad-tad moraju platiti (obveznice su izdane s rokovima dospijeća između 10 i 15 godina), priča dobiva perverzan epilog činjenicom kako je (navodno) taj isti swap (njima i sličnim financijskim instrumentima se banke uredno 'loptaju' na tržištu) Goldman Sachs prodao jednoj - grčkoj banci. Spominje se, naime, National Bank of Greece), koja je (e to je vrhunac perverzije) dio te aktive koristila kao kolateral za zajmove (injekcije likvidnosti) Europske središnje banke. Istodobno, prema navodima New York Timesa, sa sličnim je prijedlogom tim iz Goldman Sachsa stigao u Atenu u studenome prošle godine, kada je stopa prinosa na 10-godišnje grčke obveznice, po prvi puta od kraja srpnja, premašila 4,8%, signalizirajući rastuće nepovjerenje investitora. Vlada je, ovoga puta na čelu s novim premijerom, koji je na prijevremenim parlamentarnim izborima zgazio svoje protivnike (PASOK je odlično kapitalizirao silno nezadovoljstvo javnosti), ponudu odbila, no zato se mora suočiti s činjenicom da su prihodi iz različitih izvora (poput sredstava od koncesija na lutriju ili zrakoplovne luke) rezervirani kao jamstvo plaćanja preuzetih obveza. Upirati sada prstom u Goldman Sachs, JP Morgan ili neke druge investicijske banke bilo bi prilično naivno, a iste će iz cijele priče vjerojatno izaći neokrznute, jer kazne za nemoralno ponašanje - nema. Krivce treba tražiti u političarima koji, umjesto da zagovaraju bolne rezove i strukturalne reforme u cilju dugoročnog prosperiteta, ovakvim transakcijama zapravo varaju svoje birače, nudeći im populizam bez pokrića. A Grčka pritom nije usamljeni slučaj. Prema istraživanju Eurostata objavljenom 2008. godine, „u brojnim je slučajevima proces sekuritizacije svjesno i namjerno primijenjen s jednim jedinim ciljem - iskriviti i zaobići računovodstvene standarde bez obzira na ekonomsku opravdanost takvih transakcija“. A „ako vlada želi varati, ona će to i napraviti“, tvrdi Garry Schinasi, jedan od nadzornika Međunarodnog monetarnog fonda koji ima velikog iskustva s 'kreativnim računovodstvom' na nacionalnoj razini. Žrtava takve prakse, koja sada ozbiljno ugrožava kredibilitet članica EMU, ima napretek. Uz grčke porezne obveznike, tu su još i banke koje u svojoj bilanci imaju milijarde dolara grčkih državnih obveznica. Prema podacima Banke za međunarodna poravnanja, u Njemačkoj je pohranjeno grčkih obveznica u visini 43 milijarde dolara, dok u slučaju Švicarske ta brojka raste na 64, a u slučaju Francuske na 76 milijardi dolara (Societe Generale i Credit Agricole su bitna imena grčkog bankovnog sustava). Konačno, na popis žrtava valja ubrojiti i zemlje koje su, zahvaljujući Grčkoj, sada po stalnom prismotrom financijskih tržišta, poput Španjolske, Irske i Portugala. A tu je, naravno, i Hrvatska (makar s dijametralno suprotnom praksom od one u Grčkoj), jer o ovom trenutku tražiti investitore za novu emisiju obveznica u inozemstvu prilično je nezahvalan zadatak. Ma zapravo - nemoguća misija. Broj preporuka: 2 Objavi na Facebooku Više o... FACEBOOK KOMENTARI

