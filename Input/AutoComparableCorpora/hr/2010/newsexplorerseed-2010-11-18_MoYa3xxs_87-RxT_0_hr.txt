"One su, što se mene tiče, stavljene na prodaju. Ja sam tokom niza godina bio protivnik toga da banke malih zemalja imaju strane vlasnike ", rekao je Honohan. Vlada Irske je već saopštila da će pojačati reformu bankarskog sektora, uključujući smanjenje veličine domaćih banaka. Analitičari, međutim, ukazuju da su uslovi za prodaju te imovine ograničeni i da bi bilo kakva prodaja bila po cenama nižim od stvarne vrednosti ili bi zahtevala da vlada pokrije potencijalne gubitke. Holandski ministar finansija Jan Kes de Jager je upozorio da će bilo kakva konsolidacija irskog bankarskog sektora biti bolna. Ujedinjene irske banke (AIB) su već prodale vrednu imovinu u Poljskoj i Sjedinjenim Američkim Državama, a prošle sedmice su obustavile prodaju svojih poslova u Britaniji zbog pomanjkanja interesovanja, podsetio je Rojters. Analitičar Gari Makartni u kompaniji Collins Stuart je ukazao da bi izjava Honohana mogla da signalizira nešto još dramatičnije, kao što je potpuna prodaja AIB. Honohan je takođe rekao da je očekivao više dodatnih uslova u okviru sporazuma o programu finansijske pomoći, zbog čega smatra da su strahovanja i nepoverenje na finansijskim tržištima zbog uslova tog sporazuma bili neopravdani. On je dodao da podrška MMF treba da poveća poverenje na tržištima.

