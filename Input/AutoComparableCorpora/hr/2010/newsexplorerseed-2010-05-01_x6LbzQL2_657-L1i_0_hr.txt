Kako se jedan ateist-racionalist, koji stremi biti tolerantan i razviti razumijevanje spram vjernika, može pomiriti s time da u njegovom životu postoje dragi, odrasli i inače sasvim razumni ljudi koji, recimo, tretiraju Bibliju kao maltene povijesni udžbenik, ili vjeruju da je netko – netko o čijem navodnom postojanju svjedoči samo ta jedna, jedina knjiga (koju su btw napisali fanovi dotičnog, ono, vjerodostojnost ful gas) – bio u stanju uskrsnuti iz mrtvih? Richard Dawkins je u zbirci eseja «Vragov kapelan» kao odgovor ponudio analogiju virusa, s naslijeđenim vjerskim uvjerenjima kao malicioznim softverom koji napada ranjivi hardver dječjeg uma te se odatle nastavlja replicirati. To je jedno sasvim elegantno riješenje za kognitivnu disonancu što zna obuzeti prosječnog ateista-racionalista dok se trudi shvatiti vjernike, posebno one obrazovanije i inteligentnije. Naime, svima nama je teško otarasiti se ideja što su duboko usađene u nas od malih nogu, koliko god bili razumni ili ne, tako da ateist za vjernika može reći da si on jednostavno – ne može pomoći, i šta sad, nije fer kriviti ga za nešto što je mahom izvan njegove moći. No, dok je ta pozicija možda zgodna za razvijanje ateističke tolerancije, upitno je koliko je dobra za razvijanje dijaloga jer time se vjerniku praktički poručuje slijedeće: «Čuj stari, poštujem ja tvoje pravo da vjeruješ u što god želiš vjerovati, ali samo da znaš, ti ne bi vjerovao u te gluposti da ti nije ISPRAN MOZAK lol!» Dawkinsova nakana da s «Iluzijom o Bogu» potakne vjernike da «napuste religiju svojih roditelja» kompromitirana je već u samom predgovoru knjige, gdje poseže za rječničkom definicijom iluzije: «Ustrajno krivo vjerovanje od kojega se ne odustaje, usprkos čvrstim dokazima u suprotno, osobito kao simptom psihijatrijskog poremećaja.» Briljantnog li načina za otvoriti «dijalog»! Pa mislim, ako nekome kažeš da je mentalno poremećen (čak i ako on/a to jest!) – što će biti verojatnija reakcija na takvu opasku? «Ajoj, pa to nije nimalo dobro, e hvala ti što si mi obratio pažnju na taj problem, idem se ja liječiti, ajd bok»? Ili možda ipak prije: «Ma koga ti zoveš poremećenim, pička ti materina?!?» Kako knjiga odmiče, postaje jasno da posrijedi nije bio nekakav šeprtljavi prvi korak u pokušaju pokretanja zvonjave alarma u vjerničkim glavama – jer Dawkins jedva da iskazuje i minimum volje za izlazak u susret vjernicima, kamoli da bi uopće pokušao iskreno razumjeti koja je vrijednost religije u njihovim životima. Uočite samo kako se nervozno i bahato osvrće na jednu od, rekao bih, ključnih stvari u cijeloj raspravi: «Dosadan je već kliše (i za razliku od mnogih drugih klišeja nije čak ni istinit) da se znanost bavi pitanjima koja počinju s ‘kako’, a samo je teologija u stanju odgovoriti na pitanja koja počinju sa ‘zašto’. Nije svaka u rečenica u jeziku koja počinje riječju ‘zašto’ opravdano pitanje. Zašto su rogovi jednoroga šuplji? Neka pitanja jednostavno ne zaslužuju odgovor.» Pa dobro, dragi moj Richarde, evo, reci ti meni: je li ti možda u kojem trenutku prilikom pisanja tih redaka, možda, palo na pamet da je smisao života za većinu ljudi ipak… kako bih ti rekao… relevantnije pitanje od, ono jebote, smisla šupljine jednorogovog roga?! Zar bi mi stvarno bio spreman reći da je pitanje smisla života – pitanje koje ne zaslužuje odgovor? Vjerujem da ipak ne bi otišao tako daleko. Vjerujem i da bi se složio da ne postoji samo jedan odgovor na to pitanje, pa bih ti obratio pažnju na činjenicu da i dalje, nakon svih ovih tisućljeća, NIJE postignut precizan i opći konsenzus oko toga koji je od mogućih odgovora «istinit». Zar nije očito da je tomu tako zato što je, između ostalog, riječ o vrsti pitanja na koje znanost kao takva nije u stanju odgovoriti? No Dawkins uopće ne prihvaća mogućnost da znanost ne mora baš nužno uvijek i u svemu biti ultimativni arbitar. A njegova najveća greška u napadu na religiju je ta što pojavu kreacionizma – bezbrižno prihvaća kao carte blanche za pretresenje religije po strogo znanstvenim kriterijima, i nikako drugačije. «Iluzija o Bogu» nije knjiga bez svojih draži, i njeni najupečatljiviji dijelovi su oni u kojima se Dawkins obrušava na kreacionizam, silovito i duhovito. Tu mu barem ne manjka materijala za inspiraciju, jer kreacionizam predstavlja krajnje patetičan pokušaj određenih kršćanskih krugova da se igraju znanstvenika – za što su kompetentni koliko i ribar koji dođe na pistu u Grobniku s vanbrodskim motorom pod rukom i kaže: «Dobar dan, htio bih sudjelovati u utrci motora!» S druge strane, određeni kršćanski krugovi su doslovce samo to, određeni krugovi, a Dawkins se kroz cijelu knjigu ponaša kao da SVI kršćanski mislioci na svijetu posežu za znanošću kako bi opravdali svoju vjeru – te su stoga znanstveni argumenti, je li, jedini argumenti potrebni za obračun s religijom. Pa tako tvrdi u predgovoru: «’Hipoteza o Bogu’ je znanstvena hipoteza o svemiru, hipoteza koja se mora raščlanjivati skeptično kao i svaka druga.» Ali čekaj, stani malo… Pa tko uopće osim kreacionista tvrdi da je to «znanstvena» hipoteza? I zar je «hipoteza» uopće primjeren termin za sklop vjerovanja koja, u pravilu, obitavaju izvan sfere racionalnog? Kao i svaki moderni pop-publicist koji drži do sebe, Dawkins se ne libi mlatiti čitatelja jednim te istim argumentom – kontajući, valjda, da jadni maloumni čitatelj možda ipak nije prvih 528 puta skužio što je pjesnik htio reći – pa se tako kroz stotinjak stranica «Iluzije o Bogu» iznova i iznova vraća na tvrdnju kako je prvi uzrok svega morao biti jednostavan. Jer sve u prirodi se kreće od jednostavnog prema složenijem pa zato Bog ne može biti taj prvi uzrok, pošto bi onda Bog morao biti jako složen i statistički nevjerojatan da bude u stanju pokrenuti proces postanka svemira. I s time se generalno slažem, no opet… Sama činjenica da išta postoji, ultimativno je čudo. Koliko god bila jednostavna prva čestica (ili kako bi se već to nazvalo) iz koje je nastalo sve sve sve ikada… to što je i ona uopće postojala je nepojmljivo nevjerojatan i neobjašnjiv događaj, ergo ČUDO.  I ispravite me ako griješim, ali: ako znanost ikada utvrdi o kojoj je i kakvoj točno čestici bila riječ, svejedno neće moći utvrditi otkud ta najelementarnija čestica, i možda još važnije – zašto se pojavila. Dawkinsu i meni, a vjerujem i mnogima od vas, priroda i svemir su sasvim dovoljno, štoviše beskrajno fascinantni čak i dok uzimamo zdravo za gotovo da odgovor na to «zašto» sasvim komotno može glasiti «zato!» (ili ako hoćete, «za babino brašno!»). I još smo usto u stanju živiti sasvim lagodne živote bez da padamo u egzistencijalistički očaj i depresiju zbog te spoznaje! Ali nisu svi ljudi isti. Nekima je u životu naprosto potreban neki opipljiviji odgovor na to «zašto». Sjećate se one prošlogodišnje vijesti o londonskim autobusim s natpisom «Bog vjerojatno ne postoji. A sad prestanite brinuti i uživajte u životu»? Dawkins je blagoslovio tu akciju, a ona je potekla od Udruge britanskih humanista te bila podržana od brojnih ateista – što nažalost pokazuje kako on nije jedini koji je, u pokušaju shvaćanja vjernika, fulao celi fudbal. Kršćansko poimanje grijeha te strah od istog – to svakako jest unazadilo društvo kroz povijest i duboko usadilo neke poprilično sjebane norme u našu svakodnevicu, no potpuno je pogrešno iz tog kumulativnog tisućljetnog efekta izvući zaključak da je strah od grijeha nekakava dominantna sila u svakodnevici pojedinačnih vjernika. Jer, njih ne goni strah – njih vodi nada. Njima Bog nije izvor «briga», nego riješenje za brige! Ako izuzmemo glasnu manjinu sastavljenu od kreacionista i sličnih ekstremista i redikula, rekao bih da za većinu vjernika misterija Postanka nije takmičenje tko će prije isukati svoj veliki argumentacijski kurac i spustiti drugoj strani; njima odgovor na «zašto» predstavlja prijeko potreban oslonac u životu. I zašto ga ne bi imali, ako im toliko treba? Ta uostalom, osim spomenute glasne manjine, nama ateistima-racionalistima vjernici generalno ne brane da tražimo svoje odgovore na «otkud», pa ako nam u tome ne smetaju – zašto bi mi njima branili da na svoj način, sa svojim metodama promišljanja, doživljavaju i tumače čudo Postanka? Brate, ono, živi i pusti živjeti. Sad će netko zavapiti: «Ali oni meni ne puštaju živjeti, crkva sa svojim sranjima non-stop zadire u moje slobode!» A ja bih na to podsjetio da crkva i vjernici… jebiga, nisu jedno te isto! Jest da ponekad zastupaju iste društveno štetne stavove, ali ponekad – i ne. Ja evo poznajem dosta vjernika i, ako ostavimo po strani čarke iz doba osnovne škole, s njima zbog svog ateizma dosad uglavnom nisam imao problema. (Varijacije na vječnu temu ustaša i partizana kod nas recimo potiču daleko žustrije rasprave na svakodnevnoj razini, a čak i tu je jasno da «ustaše» i «partizani» trebaju jedni druge – jer s kim bi se inače do sitnih sati svađali za šankom ili briškulom?) Također, valja imati na umu da različiti vjernici, unutar iste religije, mogu imati i različita vjerovanja i stavove. Neki recimo misle da je Zemlja stara nekoliko tisuća godina, dok neki prihvaćaju teoriju evolucije, pa čak i teoriju Velikog praska. Neki se kunu u svaki slog Biblije, dok je neki je prihvaćaju kao zbirku lijepih priča koje ne treba uvijek shvaćati doslovno. Neki vjeruju u raj i pakao, neki u nedefinirani zagrobni život. Neki misle da Bog sve vidi i čuje, neki su deisti, mnogi su panteisti iako se ne bi uopće takvima deklarirali. Neki idu redovito u crkvu, a nekima se bljuje na samu pomisao. Jebote, znam čak i jednog koji nema ama baš ništa protiv homoseksualaca (a hetero je)! Naravno, svjestan sam kako je taj jedan podosta izniman po tom pitanju. I da, kad bi živjeli u iole civiliziranijem društvu, crkva bi bila suočena s jasnim izborom: ili se mora odreći homofobije, ili će joj biti zabranjeno djelovanje. Taj trenutak nažalost još jest dalek, ali ako bi i locirali glavni uzrok homofobije u kršćanskom nauku – vrijedi pritom imati na umu to koliko puno, neopisivo puno praktičnih vjernika tretira Bibliju kao mini-market iz kojeg uzima samo ono što im paše. Što će ga reći: zatiranje kobnih vjerskih predrasuda načelno jest izvedivo bez zatiranja vjere! Izvedivo je na mnogo načina… ali kačenje iste nazadnjačke karikature na sve vjernike definitivno nije jedan od njih. Dawkins se čak i svako toliko nađe na rubu prihvaćanja činjenice vjerničkog biodiverziteta, pa promrmlja nešto o, primjerice, religioznim ljudima koji su istovremeno i ozbiljni znanstvenici te kao takvi «predmet vesele zbunjenosti njihovih kolega u akademskim krugovima» – ali se onda opet vrati natrag staroj besjedi, i impliciranju da u svakom vjerniku čuči potencijalni palitelj klinika za abortus ili krvoločni džihadist. Šta ćeš, ipak je lakše napisati knjigu kad se sve vjernike strpa u isti koš srednjevjekovne zatucanosti! Zato je ne samo tužno, nego i štetno što je globalnim glasnogovornikom ateista postao jedan tvrdoglavi, abnormalno zadrti racionalist koji ne samo da nije u stanju, nego niti ne želi shvatiti one koje napada. Utoliko se svi njegovi pusti argumenti na kraju svode na obično trolanje vjernika, a ja mislim da možemo, i trebamo bolje. (izvorno objavljeno u Planu B, prosinac 2009.)

