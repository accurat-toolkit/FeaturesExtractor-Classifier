Glasnogovornik BP-a najavio je da će do 2016. uložiti dodatnih pola milijarde dolara za modernizaciju problematične rafinerije, nakon što je u tu svrhu već utrošena milijarda. No, bijes stanovnika Texas Cityja, luke i rafierijskog središta na obali Meksičkog zaljeva nije nimalo utišan, dapače, oni tvrde da se sigurnost u rafineriji u međuvremenu nije nimalo popravila. Prošlog tjedna građani obližnjeg milijunskog Houstona podnijeli su skupnu tužbu tešku 10 milijardi dolara zbog ugrožavanja njihovog zdravlja prilikom ispuštanja benzena u travnju i svibnju ove godine. Popis mogućih troškovi vezanih uz aktualnu katastrofu zbog eksplozije na platformi Deepwater Horizon također stalno raste pa se ukupna svota procjenjuje u širokom rasponu od 37 do čak 100 milijardi dolara. BP je u međuvremenu pokrenuo svoj program rasprodaje imovine težak 30 milijardi dolara, a na popisu su Kolumbija, SAD, Egipat, Pakistan i Vijetnam. No, iz BP-a je objavljeno da, suprotno dosadašnjim najavama iz medija, ne namjeravaju dirati imovinu u Poljskoj, Nizozemskoj, Belgiji ili Austriji, a to se i odnosi i na prodaju lanca benzinskih postaja Aral u Njemačkoj. Ipak, te posljednje loše vijesti nisu srušile cijenu dionice, pa je dojam da je tržište kao glavni uvjet opstanka BP-a postavilo pitanje hoće li ili neće ubrzo moći zaustaviti daljenje izlijevanje nafte, a kako sada stvari stoje, posljednje zvono koje je postavljeno - i dalje odlično funkcionira i novog zagađenja više nema.

