U 92 tisuće dosada tajnih dokumenata koji su objavljeni na WikiLeaksu, a odnose se na posljednjih šest godina vojne operacije u Afganistanu, objavljeno je 76.911 raznih izvanrednih događaja, piše Jutarnji list. Riječ je o opisu borbi saveznika s talibanima, pronalaženju improviziranih eksplozivnih naprava, uviđajima, slučajnom ubijanju civila itd. U 13 slučajeva opisano je djelovanje pripadnika Hrvatske vojske koji se već sedam godina nalaze u Afganistanu. Ovi događaji djelomično rasvjetljavaju zadaće u kojima hrvatski vojnici sudjeluju. Kažemo djelomično, jer pojedinih događaja, a o kojima je hrvatska javnost informirana, u ovim dokumentima nema. Tako, primjerice, nema dokumenata o akciji potrage i hvatanja pripadnika al-Qa’ide koju su obavili pripadnici vojne policije i vojne obavještajne službe, a nije navedeno niti ranjavanje vojnika Špehara kod Kandahara prilikom obučavanja pripadnika afganistanske vojske. Nedostatak tih dokumenata ne treba čuditi s obzirom na to da u to vrijeme Hrvatska nije bila u NATO-u, a ovdje je riječ o američkim dokumentima koji tek povremeno opisuju situacije u kojima su se nalazili hrvatski vojnici. Osim toga, postoji i ISAF-ova dokumentacija o izvanrednim događajima koji ovim dokumentima nisu obuhvaćeni. Tako je 19. kolovoza 2009. godine nekoliko hrvatskih vojnika iz sastava tima za obuku (OMLT) zajedno s pripadnicima afganistanske vojske upalo u talibansku zasjedu kod Chancharana. Došlo je do ozbiljne razmjene vatre u kojoj su dva pripadnika afganistanske vojske ranjena. Hrvatski vojnici su nakon okončanog sukoba pozvali medicinsku pomoć kako bi se pružila pomoć ranjenima. Riječ je o izvještaju koji je sastavio zapovjednik hrvatskog tima koji je bio u akciji. O ovom događaju Ministarstvo obrane nije izvijestilo hrvatsku javnost. Ministarstvo obrane izostavilo je i detaljan opis ranjavanja razvodnika Ivana Husara koje se dogodilo 30. prosinca 2009. u američkom kampu Shaeen. Naime, MORH je iz informacije da je razvodnik ranjen krhotinama granate od 40 mm prilikom vježbanja izostavio podatak da je hrvatskog vojnika ranio američki vojnik. Još 11 situacija: Od izvlačenja Nijemaca do granatiranja 28. srpnja 2006. - Ponekad se djelatnost hrvatskih vojnika sastoji samo od izvještavanja. Tako su hrvatski vojnici u Chanchranu svojim zapovjednicima poslali izvještaj da su pripadnici ANA-e napadnuti granatama iz RPG-a i strojnica. U napadu je jedan pripadnik afganistanske vojske ranjen. 10. listopada 2006. - Kod Pole Khumrija mađarska patrola napadnuta je improviziranom eksplozivnom napravom. Pripadnici hrvatske vojne policije dobili su dojavu o napadu u 11.42 sati te su odmah izašli na teren kako bi osigurali mjesto napada i obavili cjelokupni očevid. Hrvatski policajci u kamp su se vratili u 13.39 sati. 15. studenoga 2006. - Kod Mazar-e-Sharifa vozilo nepoznate marke teško je oštećeno, a žrtava nije bilo. Odmah po nesreći na teren su izašli hrvatski vojnici iz sastava OMLT-a, smješteni u Mazar-e-Sharifu kako bi utvrdili je li vozilo stradalo uslijed eksplozije improvizirane eksplozivne naprave. 24. studenoga 2006. - Pripadnici hrvatskog tima za vezu (OMLT) zajedno s američkim snagama ukrcali se u američke helikoptere kako bi tri kilometra sjeverozapadno od Sperwan Ghara dali podršku savezničkim snagama koje je granatama iz ručnih raketnih bacača i vatrom iz strojnica napao nepoznati broj talibana. Hrvatski vojnici u helikopter su se ukrcali u američkoj vojnoj bazi u Kandaharu. Poziv za pomoć stigao je u 12.15 sati, a helikopteri su uzletjeli u 13.02. Prema objavljenoj satnici cijeli događaj je završio u 15.36 sati. Prema službenom dokumentu u napadu nije bilo ranjenih ni ozlijeđenih. Cijeli događaj dogodio se u vrijeme dok su hrvatski vojnici bili raspoređeni na području Kandahara zbog obučavanja afganistanske vojske. 16. srpnja 2007. - Hrvatski vojnici u bazi u Pole Khumriu dobili su dojavu od afganistanske vojske da su tri vojnika ANA-e ozlijeđeni od eksplozije mine iznenađenja. Vojnici su odmah izašli na teren kako bi pomogli kolegama. No, kad su došli na mjesto događaja uvidjeli su da nema nikakve eksplozije. Naime, afganistanski vozač je zaspao za volanom i jednostavno se zabio u konstrukciju mosta. Kako je bila riječ o jakom udaru, mislio je da je naletio na minu. 13. prosinca 2007. - Tijekom zajedničke patrole hrvatski i afganistanski vojnici kod Kunduza naišli su na improviziranu minu. Ista se sastojala od četiri topovske granate i bila je postavljena na sredini ceste kojom je patrola prolazila. 15. svibnja 2009. - Hrvatski su vojnici pokazali i umijeće izvlačenja njemačkog vozila. Nijemcima je s ceste iskliznulo oklopno vozilo Dingo. Hrvati su pozvani u pomoć te su uz pomoć sajle i drugog vozila izvukli kolege iz nevolje. 3. srpnja 2009. - Kod Mazar-e-Sharifa hrvatska patrola našla se u blizini napada improviziranim eksplozivnim napravama. Hrvatski vojnici odmah su krenuli u osiguravanje područja napada. U napadu je oštećen jedan džip, a stradalih nije bilo. 23. srpnja 2009. - Hrvatsku-afganistansku patrolu napali talibani unakrsnom vatrom iz RBG-a i strojnica. Napad trajao 10 minuta. U napadu su uništena dva hrvatska LMV-a. 28. srpnja 2009. - Izvještaj hrvatskog zapovjedništva u Mazar-e-Sharifu da je došlo do napada granatama iz RBG-a na pripadnike afganistanske policije i da je jedan afganistanski vojnik ranjen. 19. kolovoza 2009. - Kod Feyzabada hrvatski su vojnici osiguravali mjesto eksplozije koju je izazvao bombaš samoubojica na motoru. U napadu su poginula tri kineska radnika. Sličan posao obavljali su i nakon talibanskog napada na jednu školu na sjeveru Afganistana.

