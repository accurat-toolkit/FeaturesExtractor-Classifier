Uprava Ingre predložila je Glavnoj skupštini da za člana Nadzornog odbora te tvrtke izabere Stjepana Mesića. Iz Ingre taj prijedlog objašnjavaju Mesićevim opredjeljenjem za izvoz kao bitnu sastavnicu hrvatskoga gospodarstva koje je iskazivao tijekom svoje političke karijere te njegovo iskustvo, veze i poznavanje stanja na Ingrinim izvoznim tržištima. Uprava društva predlaže da se gubitak Ingre za 2009. godinu, koji nakon oporezivanja iznosi 82,7 milijuna kuna, pokrije sa 39,6 milijuna kuna iz zadržane dobiti i sa 43,1 milijun kuna iz ostalih rezervi. Ingra je sredinom prošle godine započela restrukturiranje na svim razinama, a iz tvrtke pritom navode kako su smanjeni fiksni troškovi i broj organizacijskih jedinica te broj zaposlenih za 25 posto, pri čemu je većini omogućen odlazak u mirovinu. Uprava Ingre očekuje da će se poslovanje tvrtke stabilizirati u drugoj polovici ove godine, čemu bi ključan doprinos trebao dati nastavak financijskog restrukturiranja u sklopu kojeg Ingra namjerava podignuti sindicirani kredit. Tim kreditom Ingra bi trebala podmiriti sve kratkoročne obveze i dio dugoročnih i zamijeniti ih jedinstvenim financijskim instrumentom.

