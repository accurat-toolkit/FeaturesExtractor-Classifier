Nova vlast u Kirgistanu izjavila je kako su im Rusi pomogli svrgnuti predsjednika Kurmanbeka Bakijeva. U znak zahvale namjeravaju zatvoriti američku zračnu bazu Manas koja je oduvijek bila trn u oku Moskvi. Kirgistan je jedina bivša sovjetska republika u središnjoj Aziji koja na svojem teritoriju ima i rusku i američku vojnu bazu. Na najave o zatvaranju baze Bijela kuća reagirala je općenitim priopćenjem u kojem žali zbog nasilja i poziva sukobljene strane na dijalog. Kažu i da se njihov otpravnik poslova u veleposlanstvu u Biškeku sastao s privremenom čelnicom vlade Rozom Otunbajevom i pozvao na obnovu mira. Glasnogovornik američke baze u toj zemlji rekao je da su privremeno prekinuli humanitarne misije i druge izlaske vojnika iz baze te da su ponudili pomoć bolnicama u Biškeku. Rusija pomaže, Bakijev ne odustaje Dok nova vlast konsolidira redove, život u Biškeku vraća se u normalu. Mir zajednički čuvaju vojska, sigurnosne snage i građani koji su se udružili u civilnu miliciju. Nekolicina pljačkaša i pripadnika uličnih bandi, koji su iskoristili nerede za provale i krađu, rastjerani su suzavcem i hicima upozorenja. Privremeno vodstvo zemlje najavilo je da na vlasti ostaje šest mjeseci, a izaslanstvo vlade krenulo je put Moskve kako bi dogovorilo detalje humanitarne suradnje. Rusija je u Kirgistan već poslala oko 150 padobranaca koji bi trebali štititi osoblje u ruskoj zračnoj bazi Kant. Oglasio se i svrgnuti predsjednik Bakijev. Kaže da neće odstupiti s vlasti, ali je spreman na pregovore s oporbom. Za Reuters je izjavio kako ne želi vjerovati da Rusija stoji iza prosvjeda zbog kojih je izgubio vlast. U Kirgistanu je jutros počela dvodnevna nacionalna žalost, a u glavnom su se gradu već u rano jutro počele okupljati tisuće ožalošćenih kako bi odale počast 75 poginulih i 1500 ranjenih ljudi u prosvjedima.

