Dvojica mladića, uhićena pri pronalasku tijela južnoafričkog desnog ekstremista, okrivljena su za umorstvo, rekao je glavni državni odvjetnik u utorak u Ventersdorpu gdje su se jutros u napetoj atmosferi okupili članovi bjelačke ekstremne desnice i crnački prosvjednici. Optuženi su za provalu, ubojstvo i pokušaj krađe, rekao je državni odvjetnik George Baloi novinarima. Za ubojstvo zemljoposjednika Eugenea Terre'Blanchea okrivljena su dvojica poljoprivrednih radnika, 15-godišnjak i 28-godišnjak, koji su izišli iz sudnice praćeni povicima odobravanja crnačke većine. Policija je rasporedila znatan broj svojih ljudi i razvukla bodljikavu žicu kako bi spriječila sukobe članova bjelačke organizacije s crnačkim prosvjednicima. Dvojica mladića optužena su da su u subotu nasmrt pretukli vođu Afrikanskog pokreta otpora (AWB), neonacističke organizacije koja je ranih 90-ih godina smrtonosnim napadima nastojala spriječiti ukidanje apartheida. Mladići su se sami predali policiji te kazali da su ubojstvo počinili jer im Terre'Blanche nije želio ispaliti mjesečnu plaću. Analitičari upozoravaju da južnoafrički predsjednik Jacob Zuma mora učiniti sve kako bi spriječio izbijanje rasnog nasilja nakon ubojstva. Pred Zumom je teška zadaća umiriti bjelačke zemljoposjednike koji tvrde da se protiv njih vodi istrebljivački rat. Od ukidanja apartheida 3.000 bjelačkih farmera ubijeno je u toj zemlji s jednom od najviših stopa kriminala u svijetu. S druge strane Zuma treba pokazati da se zauzima za obranu najsiromašnijih i njihova prava na dostojan život. Terre'Blancheovi sljedbenici u nedjelju su za porast rasnih napetosti i širenje govora mržnje optužili čelnika mladeži Afričkog nacionalnog kongresa (ANC) Juliusa Malemu koji je prošli mjesec na skupu pjevao pjesmu iz doba apartheida. U pjesmi se refrenom poručuje "ubij Bura" (bijelog zemljoposjednika na afrikaansu, jeziku potomaka nizozemskih naseljenika). Zuma još nije komentirao pjevanje te pjesme, što bi morao osuditi, drže politički analitičari. (hina/metro-portal)

