Posjetitelji razgledavaju tenk leopard izložen u Villepinteu na domak Pariza, na jednom od najvećih europskih sajmova oružja Dok svjetska financijska kriza obara nacionalna gospodarstva i ruši burze od Amerike do Japana, čini se da globalno tržište oružja živi nekim drugim, boljim životom. Prema podacima Međunarodnog instituta za mirovna istraživanja iz Stockholma, prodaja oružja doslovno cvjeta. Samo od 2005. do 2009. prodaja oružja porasla je za 22 posto, te se uzlazni trend očekuje i ove godine. Da ne bi bilo zabune: poletni trend odnosi se uglavnom na prodaju najskupljih i najsofisticiranijih modela oružja, od borbenih zrakoplova novih generacija do podmornica, brodova i raketnih sistema svih vrsta dometa. Najveći prodavači oružja jesu zemlje koje na svjetskoj političkoj sceni nastupaju kao izvoznici mira. Onako usput, u zemlje gdje izvoze mir, pridodaju i šlepere oružja. Riječ je o Sjedinjenim Državama, Rusiji, Njemačkoj, Francuskoj i Velikoj Britaniji, koje zajedno drže 80 posto svjetskog tržišta. Prema vojnom magazinu “Defense News”, najveći izvoznici vojne tehnike prošle su godine sklopili nove ugovore u ukupnoj vrijednosti od 150 milijardi dolara. ‘Osvajanje’ Južne Amerike Sa svojim dijelom kolača od 30 posto tržišta Amerika je uvjerljivo vodeći izvoznik oružja. Najvjerniji kupci oružja “made in USA” jesu Južna Koreja, Izrael, Saudijska Arabija, Turska te odnedavno i istočnoeuropske zemlje, svježi NATO-ovi članovi. Borbeni zrakoplovi F-16 u raznim varijantama ili F-18 hornet te protuzračni sustavi poput patriota, protuoklopni sustavi te navođene bombe najtraženiji su američki vojni proizvodi. Amerika je od 2001. do 2008. na prodaji oružja zaradila 155 milijardi dolara. Polovica toga otišlo je u rizične zone tzv. zemalja u razvoju gdje pulsiraju napetosti na rubu vatrenog obračuna, koji se često i prijeđe. I u 2009. Kina i Indija bile su najveći kupci ruskog oružja koje drži 20 posto trgovine. Više od 40 zemalja, od sjeverne Afrike do Južne Amerike, nabavljalo je oružje iz Rusije. Kupnjom nasjuvremenijih zrakoplova poput MIG-29, suhoj 30, tenkova T-90, nosača zrakoplova “Admirala Gorškova” i “Kijev”, Kina i Indija postaju velesile. To se posebno odnosi na promjenu ravnoteže na Pacifiku, jer kupnjom nekadašnjih sovjetskih nosača zrakoplova ove dvije zemlje postaju i globalne pomorske sile. Kineski časnik snima maketu raketnog lansera koja je izložena na jednom od sajmova oružja Grci u shoppingu Moskva nastavlja velike isporuke oružja i nafte bogatoj Venezueli koju vodi antiamerički raspoloženi Hugo Chavez. Među ugovorima Moskve i Caracasa je i onaj o nabavi dviju eksadrila s 24 lovca bombardera suhoj-30, vrijednoj više od milijardu dolara, te nabavi transportnih helikoptera vrijednih 700 milijuna dolara. Sofisticiranom vojnom tehnikom Rusija osvaja Južnu Ameriku, koja se do jučer smatrala “političkim predsobljem” Washingtona. U razdoblju od 2005. do 2009., u odnosu na 2000. do 2004., na tom je kontinentu kupnja oružja skočila za 150 posto. Naravno, prevladava rusko oružje. Hrvatska se također svrstala u moguće kupce ruskih zrakoplova, i to kao jedina članica NATO-a kojoj Moskva nudi nasuvremenije verzije MIG-a 29. Ponuda Rusije da obuči jednog hrvatskog borbenog pilota za astronauta te ga lansira na međunarodnu svemirsku postaju ISS nije samo dobar marketinški potez. Prije svega to je najava kako će Rusija uložiti napor da Hrvatska nabavi ruske lovce i tako postane “izlogom” unutar Sjevernoatlantskog saveza u kojem će se MIG-ovi pokazati u najboljem svjetlu. Treće mjesto po izvozu oružja zauzela je Njemačka. Glavna izvozna odredišta njemačke vojne industrije su europske zemlje, u koje je izvoz narastao više od 100 posto. Dva najvažnija kupca njemačkog oružja su Grčka i Turska u koje odlazi trećina izvoza, dok iza njih slijedi Južnoafrička Republika. Igor Tabak: “Naša je regija primamljiva proizvođačima oružja” Glavninu njemačkog izvoza čine tenkovi leopard-2A4 i licencirana proizvodnja podmornica. Grčka, čije su financije zbog fantastično visokog duga od 300 milijardi eura potpuno kolabirale, i dalje razmatra kupnju lovaca eurofighter u čijoj proizvodnji Njemačka ima vodeću ulogu. Grčka kojoj prijeti državni bankrot bila je u proteklih pet godina na petome mjestu u svijetu po količini kupljenog oružja. Eurofighter typhoon nudi se i Hrvatskoj. Za potrebe sajma vojne tehnike “Adriatic Sea Defense & Aerospace” koji će se u srpnju iduće godine održati u Splitu, iznad Kaštelanskog zaljeva ovaj će lovac izvesti nekoliko zahtjevnih akrobacija. S druge strane ove priče, kada je riječ o humanitarnoj pomoći, Ujedinjeni narodi su prošle godine, koju su obilježile mnoge prirodne katastrofe, na jedvite jade skrpali 4 milijarde dolara umjesto planiranih 9 milijardi. Razlog? Pad donacija zemalja članica zbog ekonomskih problema. Pet stalnih članica Vijeća sigurnosti UN-a ujedno su i najveći proizvođači oružja na svijetu. Nove članice NATO-a Dodajmo tomu kako su samo 22 države od ukupno 192 zemlje članice UN-a za 2009. platile cijeli iznos članarine. Najveći dužnik je SAD, čija vlada mora uplatiti 2,3 milijarde dolara na ime članarine. Kako piše ugledni “New York Times”, na razvoj lijekova protiv raka u najvećim medicinsko-farmaceutskim labaratorijima EU-a i SAD-a u istoj se godini potrošilo 10 milijardi dolara. Europska banka za obnovu i razvoj ove je godine najavila ulaganje od 10 milijardi dolara u razvoj zemalja istočne Europe i Turske, dok će istovremeno od zemalja te zone europski i američki vojno-industrijski kompleksi u sljedećih pet do deset godina na račun prodaje zrakoplovne tehnike izvući, prema procjenama obrambenih stručnjaka, respektabilnih 15 milijardi eura. Nove članice NATO-a ogromno su tržište za proizvođače, jer zbog ulaska u taj vojni savez moraju zamijeniti staro oružje. U tome prednjači Poljska koja je nedavno kupila 48 američkih lovaca F-16 block 50/52 za 4 i pol milijarde dolara. “I naša je regija primamljiva”, kaže Igor Tabak, ugledni vojni analitičar. “Budući da su domaći kapaciteti za razvoj i proizvodnju maleni, smiješni ili nepostojeći, jasno je da će obnova vojske ovisiti o međunarodnim natječajima i uvozu. No, čitavu tu ideju zamaha u vojnoj obnovi i modernizaciji treba ozbiljno staviti u odnos s lokalnim proračunskim mogućnostima”, smatra Tabak. Gordan Bosanac: “U paketu s demokracijom SAD izvozi i oružje” Trgovina oružjem, nastavlja Tabak, donekle ovisi o međunarodnim krizama i ratovima, ali, veli, nipošto ne isključivo. “Godina 2009. bila je obilježena nizom aktivnih međunarodnih ratnih sukoba, tu mislim ponajprije na Afganistan, te unutarnjim sukobima različitog intenziteta u Gazi, Somaliji i još nekim zemljama. Čitav niz država u postupku je modernizacije svojih oružanih snaga, poput Sirije, Irana, ali i jugoistočne Europe. Sve to nosi velike poslove obrambenim industrijama svijeta”, kaže ovaj zagrebački vojni analitičar. Gordan Bosanac iz Centra za mirovne studije (CMS) kaže kako najveće države svijeta prodaju oružje legalnim i ilegalnim kanalima, bez obzira na proklamirane demokratske vrijednosti. “Problematično je što se dobar dio industrije i njezin razvoj, konkretno SAD-a, temelji na vojnim programima. Uz demokraciju i tzv. sigurnost, SAD redovito u paketu izvozi i oružje. Srećom, zbog recesije i kresanja financijskih sredstava Ministarstvu obrane, Hrvatska je odgodila kupnju novog oružja. Drugi problem priče oko vojnog tržišta je nepoznanica komu Hrvatska prodaje oružje. Nema transparentnosti i ne znamo u kojim se rizičnim državama nalaze hrvatska puška ili pištolj. Upravo ručno oružje proizvodi najviše smrti na svjetskim bojištima. Nažalost, civilne udruge ne sudjeluju u nadzoru izvoza hrvatskog oružja”, kaže Bosanac, programski voditelj u CMS-u. denis krnić ‘Izlog’ u Lori “Adriatic Sea Defense & Aerospace” regionalni je sajam vojne tehnike koji se 2010. održava u ratnoj luci Lora u Splitu. Najveći vojni sajam ikada održan u Hrvatskoj i na Balkanu u organizaciji je specijalizirane američke tvrtke “TNT Productions”. Dominirat će proizvodi iz područja balističke zaštite, uniforme, naoružanje kopnene vojske, artiljerijski sustavi, oklopna vozila, sistemi protuzračne obrane, telekomunikacijski sustavi te ratna plovila. Osim europskog eurofightera, očekuje se da će manevarske sposobnosti demonstrirati i F-16 koji već duže vrijeme Washington pokušava ‘besplatno’ utrapiti Hrvatskoj, pa na modernizaciji zaraditi 300 milijuna dolara. S obzirom na brojnu tehniku koje će biti izložena, Lora kao vojna baza pruža dodatnu sigurnost. Borbeni mlaznjaci, ako ne budu u preletu, vjerojatno će nekoliko sati provesti na stajanci aerodroma na Resniku, pod nadzorom vojne i civilne policije. Regionalne potrebe Hrvatska u sljedećim godinama mora zamijeniti zastarjele MIG-ove, HRM-u nedostaju dvije fregate i četiri manja patrolna broda, potrebni su protuzračni sustavi srednjeg i dalekog dometa te obalni radari. Srbiju također očekuje obnova avijacije, transportnih vozila, protuzračnih sustava... Makedonija se skoro pa rezervirala za nabavu vozila patria kakvi su kupljeni za HV. Crnoj Gori nedostaju oklopna vozila i PZO sustavi kratkog dometa. Nakon fijaska s prepuštanjem nadzora neba Italiji, Slovenija razmišlja i novoj eskadrili. Stručnjaci su tržište bivše Jugoslavije procijenili na 5 milijardi eura.

