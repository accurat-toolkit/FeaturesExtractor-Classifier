02.09.2010. / 17:52 Autor: Hina Novi krug izraelsko-palestinskih pregovora, svijet pozdravlja i ovaj 'pokušaj' Clinton je u State Departmentu ugostila izraelskoga premijera Benjamina Netanyahua i palestinskoga predsjednika Mahmuda Abasa. U uvodnome govoru spomenula je i "sumnju i skepsu" koja ide uz te pregovore, kao i prošle neuspjehe Hillary Clinton, Mahmud Abas, Benjamin Netanyahu; FOTO: ReutersAmerička državna tajnica Hillary Clinton u četvrtak je otvorila prve izravne između Izraelaca i Palestinaca u gotovo dvije godine i tako je ponovno pokrenut međunarodni pokušaj postizanja rješenja bliskoistočnoga problema, javljaju agencije. Clinton je u State Departmentu ugostila izraelskoga premijera Benjamina Netanyahua i palestinskoga predsjednika Mahmuda Abasa. U uvodnome govoru spomenula je i "sumnju i skepsu" koja ide uz te pregovore, kao i prošle neuspjehe. "No današnjim boravkom ovdje svaki od vas učinio je važan korak k oslobađanju svoga naroda od okova povijesti koju ne možemo promijeniti, i krenuo prema budućnosti mira i dostojanstva koju samo vi možete stvoriti", rekla je. Netanyahu je rekao kako je uvjeren da se sigurnosne potrebe njegove zemlje i palestinska želja za ostvarenjem državnosti mogu pomiriti, piše dpa. "Posve sam je svjestan i poštujem želju vašega naroda za suverenošću", rekao je Netanyahu. "Uvjeren sam da je moguće pomiriti tu želju s izraelskom potrebom za sigurnošću". Dodao je kako će obje strane morati učiniti "bolne ustupke" i onoj drugoj priznati pravo na postojanje, žele li postići trajno rješenje. "Istinski mir, trajan mir može se postići jedino obostranim i bolnim ustupcima obiju strana". Palestinski predsjednik Mahmud Abas pozvao je Izrael da prekine s naseljavanjem Židova i da ukine embargo u Pojasu Gaze koji nadzire pokret Hamas. "Pozivamo izraelsku vladu da prihvati obvezu prestanka naseljavanja i da u potpunosti ukine embargo u Pojasu Gaze", rekao je Abas na početku prvih izravnih palestinsko-izraelskih pregovora uz američko posredovanje, prenosi Reuters. Američki je predsjednik Barack Obama u srijedu održao odvojene sastanke s Netanyahuom i Abasom kako bi ih potaknuo da se što prije pozabave najvećim problemima koje moraju prevladati da bi postigli trajan mir. Iznimka Hamas Teroristički napadi ne smiju zasjeniti izravne pregovore Izraela i Palestinaca, rekao je u četvrtak glavni tajnik UN-a Ban Ki-moon, a obnovu dijaloga pozdravili su Europska unija, Rusija i Katolička crkva, dok je iznimka palestinski pokret Hamas koji najavljuje nastavak protuizraelskog otpora. Pošto su pregovore prekinuli krajem 2008., Izraelci i Palestinci u četvrtak u Washingtonu obnavljaju izravan dijalog pod okriljem američkog predsjednika Baracka Obame. "Znam da to neće biti lak proces", rekao je Ban Ki-moon u Beču, ali je izrazio "ohrabrenje i radost" zbog obnove pregovora koji su počeli nakon krvavih protuizraelskih napada koje je u 24 sata izveo palestinski pokret Hamas, s četiri poginule i dvije ranjene osobe. "Već smo vidjeli mnogo takvih pokušaja vrlo ciničnih skupina koje stvarno žele skrenuti mirovni proces", rekao je Ban u Beču gdje otvara Međunarodnu akademiju protiv korupcije, prenosi agencija AFP. Pred Bliskim istokom povijesna je prilika da donesu mir u regiju", rekli su u Londonu ministri vanjskih poslova Velike Britanije William Hague i Njemačke Guido Westerwelle, javlja Reuters. Ruski ministar vanjskih poslova Sergej Lavrov izrazio je u Moskvi podršku pregovorima za koje je kazao da "bude nadu", "čak i ako oni ne urode uspjehom". Visoka predstavnika Europske unije za vanjsku politiku Catherine Ashton pozvala je bliskoistočne pregovarače da "ustraju kroz teška vremena", a sve strane "da izbjegnu provokativne akcije koje bi mogle umanjiti uspjeh pregovora", javlja dpa. "Nadam se da će pregovori završiti za godinu dana", rekla je Ashton ciljajući na rok što ga je postavio Bliskoistočni mirovni kvartet u kojem su osim dviju strana još i EU, SAD, Rusija te Ujedinjeni narodi. Papa Benedikt XVI., koji je upravo u četvrtak primio izraelskog predsjednika Shimona Peresa izrazio je nadu da će pregovori "pomoći postizanju sporazuma koji poštuje legitimne težnje oba naroda" i da će "donijeti stabilan mira u Svetu zemlju i cijelu regiju".

