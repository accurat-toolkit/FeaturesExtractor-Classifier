Potres jačine 6 stupnjeva po Richterovoj ljetvici pogodio je jutros jugoistočni dio Turske. Poginulo je najmanje 57 osoba. Epicentar potresa nalazio se kod sela Basyurt u provinciji Elazig. Više od 60 ljudi je ozlijeđeno, a od njih je najmanje 50 prevezeno u bolnicu, objavile su lokalne vlasti. Guverner pokrajine Elazig Muammer Erol izjavio je kako su u potresu srušeni minareti četiriju džamija. Tlo je podrhtavalo gotovo cijelu minutu. Među poginulima je i četvero djece. Riječ je, navodno, o sestrama koje su spavale kada im se urušila kuća. Potres je, naime, bio rano ujutro, oko 3.30. U selu Okcular poginulo je 17 osoba, a najmanje 30 kuća sravnjeno je sa zemljom. - Šteta je nastala najviše na kućama građenima od blata. Na betonskim objektima nastala su minimalna oštećenja, rekao je Erol. Spasilačke ekipe su na terenu i pokušavaju spasiti preživjele iz ruševina. Stanovništvo je pozvano da se još ne vraća u svoje domove jer tlo na tom području i dalje podrhtava. Nakon prvog potresa, zabilježeno je još barem 40 slabijih. Turska je smještena na vrlo trusnom području. Zemlju su 1999. pogodila dva jaka potresa u kojima je poginulo oko 18.000 ljudi.

