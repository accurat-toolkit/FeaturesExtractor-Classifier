USKOK protiv Barišića otvara istragu (barem u ovome trenutku) zbog sumnje da je glavna osoba u organiziranju zločinačke mreže koja je preko marketinške tvrtke Fimi medije isisavala goleme iznose novca iz državnih poduzeća i distribuirala ih dalje na privatne i stranačke račune. Šteta koja je iz toga nastala za državna poduzeća, prema izvoru bliskom istrazi, znatno premašuje iznos od 66 milijuna kuna zbog kojega je od kolovoza pritvorena Nevenka Jurak, vlasnica spomenute marketinške tvrtke i bliska prijateljica Mladena Barišića. Ona je, podsjetimo, uhićena ljetos kao prva karika koja je pala u kriminalnom lancu ispletenom na sastanku u Banskim dvorima 4. travnja 2007. godine. Taj je sastanak sazvao tadašnji premijer Ivo Sanader. Uz premijera, na sastanku je bio i njegov dobar prijatelj Mladen Barišić te šef kabineta i Sanaderova desna ruka Ratko Maček. Pozvani su bili čelni ljudi 18 državnih poduzeća kojima je bivši premijer održao uvodno slovo u kojem ih je kratko obavijestio da će im se naknadno u vezi s poslom obratiti Barišić te da mu se odazovu. Tako je i bilo. Barišić ih je poslije zvao i upućivao da mimo svih kriterija poslove dodjeljuju Fimi mediji. Na taj se način isplela mreža u koju su, prema USKOK-ovim službenim sumnjama na temelju kojih se otvara istraga, bile uključene Nevenka Jurak, njezina suradnica Anita Lončar, vlasnik tvrtke koja je poslovala s Fimi medijom Bojan Dimić, a poslije i bivši šef Hrvatskih šuma Darko Beuk i drugi. Barišićevu “družinu” tereti se da su konzultantskim, marketinškim i sličnim ugovorima s Fimi medijom izvlačili novac iz Hrvatske poštanske banke, Hrvatskih šuma, HAC-a, HEP-a i drugih. Iz izvora bliskog istrazi doznajemo da su ispitani svi sudionici sastanka koji je sazvao Sanader te da su USKOK-u ispričali tijek toga sastanka i kako su stvari dalje tekle. Na Barišiću je, proizlazi, da prizna komu je prosljeđivao novac, ili pak da sam snosi kaznenu odgovornost za sve što se događalo. Protiv njega se, uz djelo udruživanja, otvara istraga i za djelo nezakonitog posredovanja, o čemu ga je USKOK obavijestio još u svibnju. S obzirom na to da ga nitko nije zvao na obavijesni razgovor, Barišić je prošlog tjedna zatražio od USKOK-a da mu se omogući davanje iskaza u svojstvu građana ili osumnjičenika. Zamolbi mu je, eto, danas i udovoljeno. Nakon uhićenja, doznajemo, Mladenu Barišiću obavljen je pretres stana i ureda u sjedištu Carinske uprave u Humboldtovoj ulici. Policija mu je također pretražila službeni i privatni automobil, a obavit će mu se i pretraga mobitela te računala kojim se služi. Nikakva dokumentacija, doznajemo, danas mu nije odnesena iz stana ili ureda. Nakon obavljenih potrebnih pretraga, bivši rizničar HDZ-a odveden je na Oranice, na ispitivanje u policijskom odjelu zaduženom za predmete iz USKOK-ove nadležnosti, te je odatle poslijepodne doveden u USKOK u Gajevu, gdje je ponovno davao iskaz. Danas bi se Barišić trebao pojaviti na zagrebačkom Županijskom sudu, pred sucem istrage, radi određivanja jednomjesečnog istražnog zatvora. Uhićenje intimusa bivšeg premijera Ive Sanadera poklopilo se tako s proslavom Dana policije, ali i puštanjem Darka Beuka, bivšeg šefa Hrvatskih šuma, na slobodu iz Remetinca. Beuk je, inače, prošli tjedan zatražio da dopuni svoju obranu pred istražiteljima, što mu je u utorak bilo omogućeno. U svome je iskazu, neslužbeno doznajemo, spomenuo Mladena Barišića kao glavnog Sanaderova posrednika, prema čijim je uputama i radio. Prema spoznajama istražitelja, Fimi media nije jedina marketinška tvrtka preko koje je izvlačen novac iz državnih poduzeća na, blago rečeno, kriminalan način. Zbog toga bi se lako moglo dogoditi da uskoro i ostale tvrtke budu obuhvaćene novom istragom.

