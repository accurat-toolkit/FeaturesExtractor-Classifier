Poznati splitski dizajnerski, bračni i poslovni par Anita i Mario Galić i njihova djeca Gala Mari i Sebastian doslovce uživaju u stihu “S ponistre se vidi Šolta”. S više od desetak metara dugog balkona u svim onim lijepim sunčanim splitskim danima guštaju u pogledu na krovove starih zdanja i vrtove koji se pružaju pred njima, duboko do otoka, pa čak i njihove šoltanske kuće. Toplina – prvi je to dojam koji vas obuzme već na ulaznim vratima njihova stana s ruba najužega centra grada, u koji su se uselili prije tri godine. Anita i Maria Galic Temeljito su ga, kažu, rekonstruirali, želeći dnevni boravak, blagovaonicu i kuhinju vezati uz sunčani balkon. Nakon grubih radova na red su došle fine stvari, u kojima su Anita i Mario dali mašti i kreatorskom umijeću na volju. Rezultat je prekrasan stan iz stare gospodske kuće, u kojemu su, uz omiljenu bordo boju, dominaciju stavili na kombinacije antiknog i modernog. U starinama, kažu, oboje jako uživaju. - Obožavamo starinske elegantne komode, njih nikada dosta, zbog čega se uz velike, u bračnoj sobi, našla i mala, mini komoda, koja se na tržištu ne pronalazi često. Uz te vrlo atraktivne dijelove namještaja dolaze nam i omiljeni starinski ormari, obični ili s rezbarijama, intarzijama... Neke smo i sami sređivali, lakirali, a nekima na prednjice stavljali staklo i pretvorili ih u vitrine što čuvaju naše omiljene stvari, predmete koje donosimo s putovanja, knjige... U posljednje vrijeme počeli smo se baviti slikarstvom, tako da se na zidovima, uz ostale autore, ravnopravno nalaze i naše plesačice, damice i pejzaži – kažu posve sinkronizirani Anita i Mario. Njihova bračna soba je mjesto na kojemu možete ostati prilično dugo zbog niza detalja koji privlače pažnju. Male međugorske škropilice na zidovima, svaka vezana uz svoj posjet svetištu, prekrasna stara fotelja, raskošne lampe, veliko moderno ogledalo koje se odlično vezalo uz antikni namještaj, pa Anitine kape, ogrlice i cipele, pristigle iz svježeg londonskog šopinga, što prvo vrijeme posve izložene dišu na otvorenom... Sve to traži vremena za pregled. U sličnom je stilu uređena i središnja soba, veliki dnevni boravak, u kojemu bi ljubiteljice lutkica, dama, plesnih cipelica i mini torbi došle na svoje. Anita i Mario veliki su kolekcionari svega što miriše na modu, što i pokazuju svojom stalnom kućnom izložbom. Dječje carstvo - Jako volimo ovaj stan, a ponosimo se i činjenicom da je u njemu, kod bivših vlasnika, vrlo često boravila i kućna im prijateljica Vesna Parun. Volimo spoj različitih stilova, pa nas tako uvijek oduševi pogled na stari hvarski lavaman i kredencu, koje smo sparili s modernim crvenim stolom i kaučem u boravku. Ugodan nam je takav ambijent, upotpunjen raznoraznim figuricama, dragim detaljima te, primjerice, kristalnim lusterom iz jedne obične trgovine, koji je Anita oživjela perlicama izvučenima iz starog crvenog lančića – nadopunjuju se Anita i Mario. Uz blagovanicu se smjestila i retro žuta kuhinja u koju su se odlično uklopili stari keramički tanjuri na zidovima i velike posude za cvijeće. Ona se kao uvod proteže u drugi dio stana, carstvo njihove djece, koja su se odlučila za moderni teen stil. Iako se s njihovih prozora vidi Vukovarska ulica, jedna od gradskih žila kucavica, stan Galićevih ipak ima posvemašnji mir. Ljudi misle kako se u ovakvim stanovima ne može živjeti od buke, a evo, mi smo živi dokaz da se može boraviti u samom središtu grada i doslovce imati mir Božji – kažu Anita i Mario Galić. Tanja ŠIMUNDIĆ BENDIĆ Snimio Jadran BABIĆ /CROPIX

