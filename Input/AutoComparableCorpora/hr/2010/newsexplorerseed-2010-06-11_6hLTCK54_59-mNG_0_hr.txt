Autor: Klara Rožman Objavljeno: 11.06.2010 Žera i njegovo glazbeno društvo slave jubilej - 25. rođendan svoga benda Dvadeset i peti rođendan svog benda, Crvene jabuke, Dražen Žerić Žera i njegovi glazbenici proslavit će najmanje sto puta. Pjevač u starkama, kako ga publika od milja zove, privatno je ispunio sva svoja očekivanja. Uživa u druženju sa suprugom Barbarom te 1,5-godišnjim blizankama Petrom i Mareom VEZANE VIJESTI Vijesti - Četvrt stoljeća je mnogo, lijep se broj godina skupio za nama, a takva obljetnica zaslužuje da se proslavi na svakom koncertu koji ćemo održati u ovoj slavljeničkoj godini - rekao je Žera koji je nekoliko slobodnih dana, nakon turneje Crvene jabuke po Kanadi i SAD-u, proveo u obiteljskom krugu, na potezu Pelješac (odakle je njegova supruga Barbara) - Sarajevo. Odmor nije dugo trajao, a nakon povratka u Zagreb Žera i dečki nastavili su promovirati svoj četverostruki album “Da nije ljubavi” i pripremati se za koncert koji će 18. lipnja održati u Vodicama, u sklopu CMC festivala, kako bi još jednom s publikom proslavili rođendan. • Je li vam već dosadilo toliko puta slaviti rođendan? - Kad neki bend uspije toliko trajati, onda stvarno zaslužuje i toliko proslava. Pritom, mi ne radimo nikakve kerefeke. Jednostavno dođemo na pozornicu, sviramo i pjevamo zajedno s našom publikom. Što se tiče našeg 25. rođendana, i meni samom je malo čudno kada se okrenem i shvatim koliko je godina prošlo, a mi smo još uvijek tu. U povodu tog rođendana objavili smo naš 25. album, nazvan ‘Da nije ljubavi’. Mislimo da već sam naziv tog albuma govori o tome što nas je poticalo u našem radu i postojanosti. Doista, da nije bilo ljubavi, ne bi bilo ni Crvene jabuke, ni pjesama, ni publike. • Koja je vama najdraža pjesma s tog albuma? - Svaka od tih skladbi za mene ima posebno značenje. Na albumu je ukupno sedamdeset i sedam pjesama, od toga devet koje publika još nije čula u našoj izvedbi, poput ‘Balade’ grupe Indexi, ‘Dirlije’ u kojoj gostuje Shorty, ‘Lagano umirem’ ITD benda, ‘Dok Miljacka protiče’ iz filma ‘Duhovi Sarajeva’... • Kojeg se datuma rodila Crvena jabuka? - Rađali smo se nekoliko mjeseci, ali može se reći da je mjesec našeg rođenja rujan 1985. godine. • Je li to bilo bolno rađanje? - Ako i jest, mi smo to, poput većine majki, već zaboravili. • Kada biste opisivali što vam se sve dogodilo tijekom proteklih četvrt stoljeća, što biste rekli? - Kazao bih: sve je bila muzika. Mi smo već bend u ozbiljnim godinama i dosegnuli smo zrelu punoljetnost. Bilo je tu svega, i lijepih i teških trenutaka, ali pamti se ono što je ostalo, a to je muzika. • Publika je uvijek uz vas, ali vam struka, sudeći po Porinu, baš i nije sklona. - Pa, ne bih ja sad pričao o Porinu jer se bojim da nemam ništa lijepo reći o toj temi. • A što uopće imate reći o Porinu? - A što da kažem? Čast izuzecima, ali malo je pravih hitova i pravih pjesama godine, koji su na toj manifestaciji proteklih godina zasluženo dobili nagradu. Tijekom ovih 18 godina koliko živim u Hrvatskoj i koliko se Porin dodjeljuje, bilo je zaista mnogo tamo proglašenih i ovjenčanih pjesama i hitova, koje većina ljudi nije znala niti otpjevati. • Koliko je Crvena jabuka dosad osvojila Porina? - Dosad nijedan. A ne bi me čudilo da tako i nastavimo. Umjesto Porina, dobili smo mnogo koncerata i prepunih dvorana. Nismo mi jedini. U toj ‘neporinovskoj’ kategoriji još su neki izvođači koji imaju nastupa na pretek, ali manjak Porina, poput Colonije i Jasmina Stavrosa. Kažu da je Porin nagrada struke. Fino. Možda ne bi bilo loše da nas ‘nestručne’ onda sasvim izbace, kad nas ionako, što se tiče priznanja, ne primjećuju. • Prije godinu i pol postali ste otac blizanki Petre i Maree. Trpi li vaša obitelj zbog vašeg posla? - Ne. Mislim da bi više trpjeli kada bih radio u uredu od 9 do 17 sati i vraćao se kući mrtav-umoran. Ovako, ako sam na putu, onda moje tri cure znaju da me nema, a ako sam doma, onda sam tata 24 sata dnevno. Vodim klinke u šetnju, odlazim u dućan, ponekad i nešto skuham kako bih olakšao ženi. • Dok je vaša supruga Barbara bila trudna, kazali ste da priželjkujete djevojčicu i dječaka kojemu ste tada već bili odabrali i ime. Je li vam danas žao što kod kuće, umjesto Petre, nemate Roka? - Ma kakvi. Roko će zasad pričekati, a svoje cure ne bih mijenjao ni za sto sinova. • Na koga su cure? - Svi kažu da su na tatu. • Imaju li i frizure poput tate? - Imaju puno kose, moglo bi se nešto po tom pitanju napraviti. • Frizura i starke su vaši zaštitni znakovi, unatoč pokušajima stilista koji vape za promjenama na vašoj glavi i nogama. - Vapit će i dalje, što se mene tiče. Neće mi nekakvi silikonski tipovi mijenjati identitet i sadržaj mog ormara. Ja sam pripadnik jeans generacije i osjećam se sjajno u tenisicama, a mislim da ni publika nema ništa protiv. Uzalud ti sva stilistička čuda ako nemaš pjesmu. Ja imam pjesme, ali nemam stilista, a tako će i ostati. • Što možemo očekivati od Crvene jabuke u sljedećih 25 godina? - Ne znam koliko ćemo još trajati. Stvarno bih volio da vam se riječi pozlate, da ponovno razgovaramo za 25 godina, da tada slavimo naš 50. rođendan. Crvena jabuka dobila je ime zbog novinara koji je na njihove probe dolazio s jabukama Crvena jabuka rođena je 1985. godine u Sarajevu. Od nekoliko predloženih imena, odlučili su se za ime Crvena jabuka zahvaljujući radijskom novinaru Mirsi Bećireviću koji je na njihove probe uvijek donosio jabuke. Petorica mladića koji su u najvećem valu new primitives pokreta odlučili svirati ljubavne pjesme bili su: Dražen Ričl, Aljoša Buha, Darko Jelčić, Zlatko Arslanagić i Dražen Žerić. Prvi album objavili su 1986. godine, a uoči odlaska na prvu turneju u prometnoj su nesreći poginuli Aljoša Buha i Dražen Ričl. Godinu dana poslije ostatak benda snima svoj drugi album “Sve ove godine”, posvećen Ziji i Aljoši. Turneja je odgođena i 1991. godine, i to zbog izbijanja rata u Hrvatskoj i BiH. Bend opet pauzira, a 1994. godine Žerić i Jelčić u Zagrebu okupljaju novu postavu. U Zagrebu snimaju albume “U tvojim očima”, “Svijet je lopta šarena”, “Riznice sjećanja”, “Sve što sanjam”, “Tvojim željama vođen”, “Oprosti što je ljubavna”, “Duša Sarajeva” i “Volim te”. Današnju postavu grupe čine Dražen Žerić Žera, Darko Jelčić Cunja, Krešimir Kaštelan, Damir Gonz i Marko Belošević. Broj preporuka: 3 Objavi na Facebooku Više o... FACEBOOK KOMENTARI

