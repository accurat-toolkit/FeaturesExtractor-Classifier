"Cijeli je slučaj počeo još za vrijeme hrvatskog stjecanja nezavisnosti, kad je pod Franjom Tuđmanom prebačeno dvije milijarde eura u inozemstvo", rekao je Pilz, koji se pozvao i na saznanja hrvatske SOA-e. Tuđman je po tome imao seriju tzv. izaslanika, ljudi od povjerenja koji su otvarali račune. S tim "u više austrijskih banaka otvorenim računima" financirana je kupovina oružja, a ključnu ulogu igrao je sada pritvoreni general Vladimir Zagorec, dok su drugi izaslanici bili danas poznati bivši i trenutni političari i poduzetnici. Nakon rata je HDZ trebao odlučiti što će učiniti s novcima. "Odlučeno je da se novac neće vratiti u hrvatski proračun, nego prebaciti na tajne račune i ponovno uložiti u zemlju", rekao je Pilz i objasnio daljnji tijek događaja. Budući da su ljudi u koje je Tuđman imao povjerenja teško mogli nastupiti kao ulagači, tražilo se strane lažne ulagače. U tom je trenutku u igru ušla Hypo banka. "Tuđman je imao novac, a poglavar Koruške Jörg Haider je imao banku", rekao je Pilz i objasnio da su domaći i strani lažni investitori kupovali jeftino zemljište, primjerice u Istri, koje je "nekim čudom pretvarano u građevinsko". "Ovdje se sumnja na podmićivanje političara", rekao je Pilz i dodao kako su članovi Haiderove stranke moguće bili upleteni u podmićivanja. U sljedećoj fazi su "na ta zemljišta davani napuhani krediti Hypa, vrijedni stotine milijuna eura, a koji uopće nisu bili ekonomski opravdani. "Postavlja se pitanje zašto je banka bez adekvatnih jamstava izdavala kredite i tko se sve okoristio", a sumnja se da su menadžeri, političari i poslovni partneri banke "svjesno ispraznili račune banke", rekao je Pilz. Hrvatska i njemačka tajna služba su od 2002. godine naovamo našli velik broj loših kredita. "Iz tog vremena datira sumnja da je Hypo bio u središtu operacije pranja novca", rekao je Pilz. Budući da su sve vlade bile obaviještene o tome, postavlja se pitanje zašto je bavarska državna banka BLB uopće kupovala Hypo. "Neobično je da se bavarski premijer Edmund Stoiber osobno umiješao i vršio pritisak na hrvatsku središnju banku da odobri prodaju hrvatskog dijela Hypa Bavarcima. Zašto se tako ponašao?", pita se na kraju Pilz.

