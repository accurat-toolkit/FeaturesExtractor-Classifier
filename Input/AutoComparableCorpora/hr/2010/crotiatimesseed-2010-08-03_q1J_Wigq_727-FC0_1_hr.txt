Savremena, plesna verzija Šekspirove tragedije “Otelo”, u režiji Veljka Mićunovića, nova je premijera na 24. festivalu Grad teatar u Budvi, koja će biti izvedena 9. avgusta na sceni između crkava, a rađena je u koprodukciji sa beogradskim Bitef teatrom. Reč je o plesnoj predstavi koja balansira na rubu arhetipske strasti muško- ženskog odnosa, ali i oštre, beskrupulozne političke igre, bliske današnjem gledaocu. Autori predstave su ga osavremenili i na njegove teze replicirali jezikom plesnog teatra. Događaj je smešten, i vremenski i stilski ograničen, u jednu noć, odnosno jedan parti. Karakteristično tragičan zaplet više je posledica intrige i slučaja nego hibrističkog prokletstva glavnih junaka, a prema navodima budvanskog festivala, tretiran pročišćenim sredstvima plesnog teatra, apostrofira strast, učitavajući istovremeno i neke novovremene simbole. Naslovnu ulogu igra Nikola Tomašević, Jago je Strahinja Lacković, a igraju i Miloš Isailović, Miloš Kecman, Tamara Ivanović, Milica Jević i Ana Ignjatović Zagorac. Koreografi su Maša Kolar iz Hrvatske i Zoran Marković iz Beograda, koji su aktivni i na međunarodnoj sceni. Scenografkinja i kostimografkinja je Angelina Atlagić, a muziku potpisuje Lajko Feliks (koncert 98). Prve reprize “Otela” su 10. i 11. avgusta, a premijeri će, kako je najavljeno, prisustvovati i ministar kulture Srbije Nebojša Bradić. Premijera "Otela" u Beogradu biće sredinom oktobra. Budvanski Grad teatar i beogradski Bitef pre deset godina takođe su predstavili koprodukciju “Pad" Biljane Srbljanović, u režiji Gorčina Stojanovića. Festival Grad teatar počeo je 10. jula hit mjuziklom “Kosa” beogradskog Ateljea 212, u režiji Kokana Mladenovića, a do 20. avgusta predstavlja, osim dramskog, i muzički, književni i likovni program. Sajt Grada teatra je www.gradteatar.me, a program se nalazi i u Kalendaru Portala za kulturu jugoistočne Evrope SEEcult.org (SEEcult.org)

