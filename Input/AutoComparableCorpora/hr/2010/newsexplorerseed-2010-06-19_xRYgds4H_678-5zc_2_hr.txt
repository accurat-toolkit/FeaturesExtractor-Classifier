Podatak da su s popisa putnika u JAR izletjeli Ronaldinho, Pato i Adriano dovoljno slikovito govori kakav će nogomet prakticirati izbornik Dunga koji je njemačku i talijansku taktičku odgovornost uvijek pretpostavljao lepršavosti. Anegdota kaže da je brazilski kapetan Dunga, podižući pehar svjetskog prvaka 1994. godine u Pasadeni, ovim antologijskim govorom pozdravio sve “navijače” u domovini: - Ovo je za vas, vi nezahvalna kopiladi. Hajde, slikajte sada svjetske prvake! To je za vas... Generacija koja je nakon 24 godine vratila naslov svjetskog šampiona u Brazil kod kuće je bila prezrena jer je odustala od prepoznatljivog trademarka, od nogometa u ritmu sambe, od vica u igri. Novinari su se tih dana natjecali u gaženju njihova makijavelističkog pristupa, pisalo se da su umrli “kraljevi nogometa”, da navijače terorizira “dosadni, dosadni Brazil”, čiju igru liječnici prepisuju kao lijek protiv nesanice, itd. Šesnaest godina nakon Rose Bowla i pobjede protiv Italije raspucavanjem jedanaesteraca, Dunga je ponovno šef svlačionice. Podatak da su s njegova popisa putnika u Južnu Afriku izletjeli Ronaldinho, Pato i Adriano dovoljno slikovito govori kakav će nogomet prakticirati izbornik koji je njemačku i talijansku taktičku odgovornost uvijek pretpostavljao lepršavosti. - Brazil na svjetska prvenstva odlazi s obvezom da pobjeđuje i osvaja naslove. Ja znam kako se to radi, ništa drugo me ne zanima - objašnjava Dunga. U domovini nisu oduševljeni, ali većina će vam reći da poštuje Dungin pristup. O njegovoj stručnosti govore naslovi koje je osvojio u izborničkom mandatu. Uzeo je Copa Americu, a lani u uvertiri World Cupa u Južnoj Africi njegov je “seleçao” osvojio Kup konfederacija.

