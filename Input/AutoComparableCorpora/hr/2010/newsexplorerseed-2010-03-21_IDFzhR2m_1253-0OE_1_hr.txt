Svjetski dan voda ove se godine obilježava pod sloganom Čista voda za zdravi svijet, čime se želi upozoriti da vodu treba čuvati i zaštititi. Opća skupština Ujedinjenih naroda proglasila je Svjetski dan voda kako bi upozorila na neprocjenjivu vrijednost vode, ali i njezinu sve veću ugroženost jer su zalihe ograničene, a nužna je za život. UN procjenjuje da oko 1,1 milijardu ljudi nema pristup pitkoj vodi. Prema istraživanjima UNESCO-a iz 2003., Hrvatska je po dostupnosti i bogatstvu izvora vode na vrlo visokom petome mjestu u Europi, a na 42. u svijetu, što je strateška prednost. To su zavidne količine vode koje nas obvezuju da ih sačuvamo i zaštitimo za budućnost, istaknuo je generalni direktor Hrvatskih voda Jadranko Husarić. Naglasio je da se u hrvatskom podzemnom vodnom bogatstvu nalazi oko devet milijarda i dvjesto milijuna kubičnih metara vode. Procjenjuje se da su svi prirodni i umjetni vodotoci u Hrvatskoj dugački oko 32.000 kilometara. Glede kakvoće vode, Husarić je istaknuo da se možemo pohvaliti jer u Hrvatskoj pijemo potpuno zdravu, pitku vodu iz slavina. Naglasio je kako su potrebna znatna ulaganja u očuvanje izvorišta pitke vode i sprječavanje ispuštanja onečišćene vode u okoliš. Istaknuo je da su gubici u vodoopskrbnom sustavu veliki, u prosjeku 45 posto, pa su i tu potrebna velika ulaganja. No ni u nas voda nije jeftina. Najnoviji primjer je onaj Vodičana koje do ljeta čeka i poskupljenje, za četiri kune po kubičnome metru. Novi udar na džepove građana posljedica je planova o izgradnji kanalizacijskog sustava za Vodice i Tribunj. Kako Grad Vodice nema novca za gradnju, kandidirao se za projekt pod nazivom Jadran, koji mu omogućuje zajam od 80 milijuna kuna. No uvjet za dobivanje tog novca je i poskupljenje vode. Projekt Jadran je, uz Unutarnje vode, dio zajedničke suradnje hrvatske Vlade i Svjetske banke. Ona će kreditirati ulaganja RH u zaštitu od štetnog djelovanja voda, vodoopskrbe, zaštitu voda te navodnjavanja, u koje pripadaju i ova dva projekta. Sveukupna planirana ulaganja Vlade za ovu godinu na tom području iznose 900 milijuna kuna. Građani ovo doživljavaju kao novi udar na svoj džep. U vodičkome Klubu potrošača slažu se da je izgradnja kanalizacije nužna, ali i traže od Grada da jasno kaže koliko će se dugo plaćati viša cijena vode. Potpredsjednik Vlade i ministar regionalnog razvoja, šumarstva i vodnoga gospodarstva Božidar Pankretić je istaknuo da su pred Hrvatskom veliki zadaci vezani uz realizaciju odobrenih projekata iz pretpristupnih fondova - ISPA - Karlovac, u vrijednosti 36 milijuna eura, IPA projekti - Slavonski Brod, Knin i Drniš u vrijednosti 52 milijuna eura, a očekuje se i odobrenje Projekta Sisak. ISPA i IPA su pomoć EU za infrastrukturne projekte u područjima zaštite okoliša i transporta.

