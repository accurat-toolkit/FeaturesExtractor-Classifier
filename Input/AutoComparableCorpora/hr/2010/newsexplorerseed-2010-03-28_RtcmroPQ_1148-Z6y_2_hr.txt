Krvavi dijamant - put smrti od Konga do Mumbaya i nazad Piše Krešimir Raguž Snimio Zoran Marinović Mrak džungle kroz koju se probijamo strah uvlači duboko u kosti. Trese ih. Poigrava se s njima. Više ne znamo ni je li vruće ili hladno. U glavi košmar slika svega onoga što bi se moglo dogoditi. Moru tek na tren prekidaju malarični komarci koje s vrata već odavno ne tjeramo. Ovdje nam se svi žele napiti krvi, pa zašto i oni ne bi dobili svoj dio. Da barem na njima i ostane, mrmljamo, pa se vraćamo u ranjivu stvarnost. Ne bi mi bili prvi koje je kaos ove džungle tiho progutao. O, ne. Daleko od toga. Conrad je bio u pravu, u samom srcu tame nema milosti. Samo nepregledna dubina. Rijeka Kongo je granica. Više od tisuću kilometara sa svake njezine obale zarasle u iskon drugo su najveće ovakvo mjesto na svijetu. Odmah iza Amazone. Došli smo blizu, govori nam Sengo. Već nam satima ponavlja isto. Kada god se uplaši da ćemo odustati. Od potrage, a zatim i plaćanja njegovih usluga. Pedeset dolara za njega znači barem dva mjeseca hrane. I zato upire, gura, ponavlja da točno zna gdje nas vodi. Po ekranu orošenog GPS-a zaključujemo da smo već nekoliko puta po par kilometara prešli južno i zapadno od Ekvatora. Već smo daleko od rijeke. Jebeno mjesto za ostaviti kosti. Inače bismo rekli da nema para na svijetu kojih je vrijedna ova ludost. Niti zlata. Tek možda... 'Tu smo' zaviče naš vodič, pa se stiša kao snajperist koji zna da je i sam naciljan. Rupa izrovanih pritoka rijeke, isuviše iznenada za moj ukus našla nam se pod nogama. Prve od stotinjak prljavih ljudskih spodoba koji su se u nju ugarali toliko su nam blizu da već osjećamo njihov smrad. 'Hodajte polako, ja prvi prilazim. Ako vidite da ja trčim, vi trčite još brže. Ako legnem, vi se zakopajte. Ako padnem...fuck it, tada ni vama nema spasa. Bit će svejedno što radite. Prekasno. Bad luck'. No, valjda je to bio jedan od onih dana kada se stvari savršeno poklapaju. Netko zaspe, ne dođe na posao i izbjegne prometnu. Tako je doma. Ovdje su se vojnici vjerojatno negdje napili ili zaboravili puške ili siluju kakvu nesretnicu, tko to zna. Bitno je samo da ih nije bilo. Baš tu, na ovoj rupi, negdje u džungli između gradova Butembo i Lubero, dosta lijevo od sela Mulo, pretpostavljam u visini Kayabayonge, što je zapravo sve na sjeveru Sjevernog Kivua ili Grand Northa, u Demokratskoj republici Kongo ili bivšem Zairu, na mjestu bez imena ako ćemo pošteno, tamo smo počeli. Ispod naših nogu bio je original. Rudnik dijamanata. Krvavih puno više nego sjajnih. Konfliktnih više nego što je čvrsta njihova mineralna srž. Vrelijih od erupcije Nyiragonga, obližnjeg vulkana koji ih već stoljećima iz svoje utrobe tjera tik pod noge ovih ljudi. S jednim od kopača, Michelom, koji se ubrzo prometnu u vođu ove odbačene skupine očajnika zasjeli smo po naški. Ponuditi cigaretom tamo je najveća nagrada. Prijateljstvo je sklopljeno. Pakt o šutnji. O preživljavanju mogućih posljedica ovog neobičnog susreta. Naš rudnik ili točnije rupa jedna je o nekoliko stotina u ovom dijelu Konga. Po količini izvađenih dijamanata ova zemlja četvrta je u svijetu. Po zalihama navodno prva. Južnoafrički De Beers, preko neke belgijske tvrtke, uz državu je u suvlasništvu tamošnjeg jedinog legalnog rudnika. Svi ostali izgledaju manje više ovako. Jadno. I pod kontrolom neke od vojski ili milicija što drmaju ničijom zemljom koja je takva postala još od pada diktatora Mobutu Sese Seka 1997. godine. Glavni grad Kinshasa udaljena je odavdje oko 1500 kilometara. Između nema cesta. Savršeno mjesto za divljake. Tuku se svi protiv svih. Nekoliko je skupina dominantno. FDLR vojska je nastala od Hutu milicije Interahamwe koja je u Ruandi počinila poznati genocid. CNDP, generala N'Kunde, sačinjena je od ruandskih i kongoležanskih Tutsija. Ove dvije grupe se najviše mrze. Do srži. Tu je i Mai-Mai milicija, narodna obrana, možda i najluđa od svih. FARDC je regularna vojska Kinshase, nimalo manje kriminalna od ostalih. U 2009. su im isplaćene 2,5 plaće. Puno je i ostataka ugandskih pobunjenika i vojske, pa borci zaboravljenog Simba pokreta.... Cilj nikoga od njih odavno nije politički. Samo nasilje zato jer je moguće i kontrola nad rudama. Šverc dijamantima glavni je izvor prihoda. Od tog novca kupuju oružje i hrane se. Zbog njega nastavljaju svoju igru u kojoj je tijekom posljednjih 14 godina u Kongu ubijeno oko 6 milijuna ljudi. Zato je dijamant odavdje konfliktan i zabranjeno ga je prodavati bilo gdje u svijetu. Kako se to ne bi događalo prije sedam godina je pod UN-ovim partonatom proglašen Kimberlyjev proces - niz uredbi koje reguliraju svjetsko tržište dijamantima. U jadu ove džungle, nekako usred razgovora s Michelom, odlučili smo do kraja istražiti kako isti funkcionira. Ili točnije, kako ga gospodari rata spretno zaobilaze. Motivaciju nije bilo teško pronaći. 'Svi mi ovdje smo nitko i ništa. Radimo za dva dolara dnevno. Od zore do mraka. Neki su dužni pa ovako odrađuju dug, drugi su robovi zarobljeni u nekom sukobu. Oni bi pobjegli, ali ne znaju u kojem pravcu bi trebali bježati prema kući. Treći, kao ja, moraju hraniti brojnu obitelj i ovo je najbolji posao koji sam mogao naći. Vojnici koji nas čuvaju, a sada ih nema, oni mogu zaraditi duplo više od nas.' Tko kontrolira ovo područje, upitao sam ga. 'Trenutno Mai-Mai. Prije je bio FDLR, ali su se dogovorili za razmjenu što je dobro. Da je bio CNDP bilo bi i krvi.' Još nekoliko cigareta, pa onda i cijela kutija za kopače, bilo je dovoljno da nas provedu rupama iz kojih vade kamenčiće što ih dame tako rado kupuju kod Tiffanyja. Pitao sam ga može li se štogod vidjeti, čak i kupiti. Ne smije, ali može. Iz gaća je izvadio kamen. Karat do karat i pol. Cijena? Prava sitnica. U Zagrebu brušeni oko 8000 eura. Ovdje je početna cijena za sirovi, prije cjenkanja, bila 50 dolara. Oko 233 puta manje. Hvala. 'Da znaju da ti sam pokušavam prodati ubili bi ili mene ili moju djecu.' Pa zašto onda prodaješ? 'Zato što će djeca bez novaca ionako umrijeti od gladi.' Obećao sam mu da ću se vratiti. Nakon što upoznam onog koji mi smije prodati, pa drugu ruku, pa švercera koji ovo smeće iznosi iz zemlje, nakon toga i onoga tko ga obrađuje pa prodaje. Zadnji dolaze kupci. Njih na žalost znam. I njih bi nakon ovoga najradije pljunuo. No, trebalo je ići redom. Boss Makambo trgovac je dijamantima iz 100 kilometara udaljenog grada Butemba. On, ali i niz njegovih kolega tamo prikupljaju dijamante koje im donesu vojske iz džungle. Njega ne zanima kako se zovu pukovnici nosači. Niti ga je briga imaju li uopće ime ljudi koji su dijamante pronašli. I njega sam pitao mogu li kupiti koji kamenčić. 'Inače se ne bi smjelo. Znate to je zabranjeno iznijeti iz Konga.' Koji je onda razlog zbog kojeg vodite ovu trgovinu i zašto je istih masu u ovom gradu. I nije baš da Kongolezi sami imaju za ovaj luksuz, probao sam krenuti putem logike. Odmah zatim i slagao da me ne zanima business već da mi dijamant treba za zaručnicu. 'Onda može. Cijena za karat je 250 dolara.' Opa, eto kako smo skočili pet puta. Bit će da je najam dućana uz prljavu cestu Butemba visok, pa bi malo pljačkali zalutalog bijelca. Ionako mi nije bilo do shoppinga. No, Makamba sam za kraj uspio dobrano iskoristiti. Uz nekoliko zagonetnih i izmišljenih poziva na hrvatskom koi je njemu zvučao kao bogatiji ruski, doveo sam u pitanje teoriju o zaručnici i nametnuo puno prihvatljiviju da sam nečiji posrednik. Odmah nakon pitanja o tome s kime bi trebao pričati ako želim kupiti malo više kamenčića, uputio me kod 'slijedeće ruke'. 'To je obitelj koja sređuje papire' pozdravio me Makambo. Srediti papire znači pronaći čovjeka koji će izdati lažnu potvrdu o porijeklu dijamanata. Potvrda iz Konga znači da se dijamant na zapadu ne može prodati, ali ona iz Ugande nema konfliktni prefiks i kamen s takvom dokumentacijom poželjan je i dobrodošao od Tel Aviva, preko Antwerpena do New Yorka. Činjenica da Uganda nema rudnike dijamanata pa time i ne može biti zemlja porijekla naravno da nikome ne smeta. Pao mi je na pamet izraz kako je šutnja zlato, ali sam odmah shvatio i da mu u ovoj puno vrednijoj i sjajnijoj igri nema mjesta. 'Obitelj' ili fikseri, kako sam i očekivao, bili su puno manje raspoloženi za moje igrice. Kod njih se ne dijele podsjetnice. A fotografiranje je moguće kao i u središtu CIA-e. Razloga za to najmanje je pregršt. Vila u centru Butemba na dnevnoj bazi prima po nekoliko Kineza, Libanonaca, Rusa i Indijaca. Njezinog gazde pak nema već nekoliko godina. Postao je prvi milijarder u dolarima ovoga kraja, papire iz Ugande izdavao je kao na pokretnoj traci, pa ga je konkurencija skratila za glavu. Poštedjeli su mu suprugu koja je ubrzo nakon korote preuzela cijeli posao. Ona je opreznija, pa iako živa, niti nju nitko već dugo nije vidio. Zovu je business mama. Kažu da je jako debela. I to je manje više sve što uopće kažu. Nabildani majmuni koji rade za nju niti jedan nemaju ime i prezime. Jednako kao što niti njezino neće reći. Jedan od njih shvatio je da nisam ozbiljan kupac pa me zamolio da dođem kada se šef vrati s godišnjeg. Dakle nikada više. Poslušao sam ga i to ne zbog odbijanja već zato što mi je jedan simpatični službenik lokalne asocijacije rudara, Pierre Nyarugama, objasnio da su mi šanse za ulazak u posao ravne šetnji po Marsu. 'Sve što se ovdje izvadi proda se u Indiju. Znaš...ljudi u bijelim autima. Njima ne treba ni ta potvrda iz Ugande. Oni lete direktno u tvornice.' Nakon kraćeg loptanja uvijenim riječima shvatio sam što to Pierre priča. Ili neopravdano nameće, tek je trebalo provjeriti. Naime, u Kongu se trenutno nalazi više od deset tisuća različitih mirotvoraca. Najbrojniji su oni iz Indije. Tijekom posljednjih godina upravo je ova zemlja postala najveći proizvođač, dakle mjesto obrade, dijamanata u svijetu. Tradicionalno spretne Židove Indijci su pomeli iz ovog posla. Što zbog jeftinije obrade, ali vjerojatno još i više jer gazde u Mumbayu i Jaipuru Kimberlyjev proces nije niti najmanje zabrinjavao. Ako među njima čak i ima onih savjesnijih koji bi željeli imati potvrdu da dijamant nije iz konfliktnog izvora, nabavka iste u Ugandi za njih je šala. Kao i prije diktature Idi Amina njihovi zemljaci, kao uostalom i Kenijom, ponovo drmaju Ugandom. Ovaj reporterski dvojac znao je što nam slijedeće za činiti. Karta Zagreb-Beč-New Delhi u džepu se našla i prije no što smo privremeno napustili Afriku. Odlučili smo da se nakon provjere stanja na potkontinentu obavezno vraćamo nazad do Michela. Vreli Mumbay najveće je središte brušenja dijamanata trenutno u svijetu. Odmah do njega po rezultatima nalazi se Jaipur. Tamo nam se posrećilo. Direktor jedne brusione Sheesh Mahal naivno nam je pristao pokazati cijeli proces obrade dragocjenog kamenja. Radnici čija je plaća oko 300 dolara poigravali su se s gomilama karata pod prstima. Niti jedan mineral nije bio krvav, naravno. Dapače svakim pokretom po njegovim rubovima postajao je sve sjajniji. Gledajući dijamante, tamo usred indijskog Jaipura, ja sam vidio onu rupu gdje sam ostavio svog sirotog Michela. Dalek put prevalio je kamen koje je tražio danima, tjednima. Kamen koji je pronašao, dobio mrvice, pa nastavio tražiti novi. Tamo u Kongu to je bio sam mutni komadić nečega nalik na staklo. Ovdje je postajao vrijednost. 'Ovaj komad od smaragda i dijamanta košta 45 tisuća dolara' likovao je direktor i cerekao se pokazujući na skupu ogrlicu. E sad, znamo da u Indiji postoje nalazišta svakojakog dragog kamenja. No, što je s dijamantom. Odakle je on? 'Ne znam' odbrusio je. A tko zna, nismo se predavali. 'Onaj tko ga je nabavio.' Tko je ta osoba? 'Ne znam.' Znate li išta vezano za ovaj dijamant? 'Ono što trebam znati. Obrađen je u našoj tvornici i prodajemo ga u našoj draguljarnici.' Mene baš zanima odakle je, znate to mi je bitno, zamolio sam pomirljivo. 'Pitate krivu osobu' završio je naš iskrivljen razgovor te za kraj dodao da za ovu cijenu ovakav komad neću moći kupiti nigdje drugdje u svijetu. Toga sam bio itekako svjestan. I baš zato se čak i laiku cijela ova situacija morala učiniti neobičnom. Cijena dijamanata se određuje na svjetskoj burzi. Cijena je poznata, po karatu se mijenja gotovo dnevno. Pa kako je onda moguće da u Indiji košta toliko manje nego bilo gdje drugdje. On nije znao. Mene je bilo strah da znam. Tražio sam odgovore. Čak i u Zagrebu postoji tvrtka koja se bavi prodajom investicijskih dijamanata, Diamonds International Corporation - D.I.C. Tamo smo potražili odgovore vezane za formiranje cijene, ponovili gradivo o Kimberlyjevom procesu, potvrdili da minerali iz Konga jesu konfliktni te da se certifikat za njih ne može dobiti. Ovi dragi ljudi, odnosno direktor zagrebačke podružnice češkog dijamantnog diva, Ivo Večera, objasnio nam je i da znalci po sastavu i boji dijamanta mogu odrediti i njegovo točno porijeklo. Indijski brusioci dakle znaju koji je iz Konga, a koji iz Bocvane. Svi sve znaju, pa ipak... Prošao je mjesec dana i duboka džungla Konga opet je bila pod našim nogama. Opet strah i nelagoda. Neka se radije komarci napiju moje krvi nego ljudske zvijeri koje ovdje tumaraju. Situacija se zakomplicirala. Manje zbog politike, a više radi kontrole nad rudnicima, došlo je do nove serije sukoba. Tijekom cjelodnevne vožnje od Gome do Lubera vijesti na radiju nismo slušali jer radio postaje tamo niti nema. Iako smo zaustavljeni na barikadama u džungli, nismo uspjeli shvatiti koliko je gadno. Sljedećeg dana jesmo. I to na svojoj koži. Džip kojim smo krenuli u potragu za Michelom, ali i dodatnim odgovorima, napala je rulja u Luberu. Bez žrtava uspjeli smo se povući na 'rezervne pozicije', ali je naš auto i veliki dio stvari ostao u zapaljenom džipu. Pobjegli smo prema Butembu i krenuli u potragu za Michelom. I prije no što smo zagazili na područje potpunog straha Sengo nas je upozorio da bi rado ponovo dobio onih 50 dolara, ali da više nema niti one rupe, a vjerojatno ni našeg prijatelja na njoj. 'Proradit će kada prestane sukob. Jedino je pitanje tko će je tada kontrolirati. Michel sada umjesto lopate nosi pušku...' Da. Puška. Ona je odgovor na naša pitanja. Dijamant svugdje u svijetu sjaji, obožava ga se i s njime se hvali. U Kongu je dijamant samo sredstvo koje služi da bi se na njemu zaradilo za novu pušku. On je ovdje crven od krvi. Uz pomoć nekoliko pijanih NGO-vaca te smo noći doznali kako stvari zapravo jednostavno funkcioniraju. Svjetska banka je u tajnosti pokrenula program razoružavanja pobunjenika u Kongu i za to izdvojila 40-ak milijuna dolara. Prva puška je kupljena novcem od dijamanata. Svaki vojnik koji dođe iz džungle i donese, sada već ionako neupotrebljivu hrđavu pušku za nju dobiva sto dolara. Kada trampa bude izvršena vojnik se vraća onome tko ga je u nju i poslao. Zapovjedniku daje 80 dolara, a dvadeset zadržava za sebe. Tada recimo pukovnik za 50 kupuje novu pušku i sto metaka. On zadržava 30 dolara. Taj novac ulaže u granate. S novom puškom i granatama njegovi vojnici osvajaju nove rudnike dijamanata. Kada robovi i zarobljenici tamo pronađu dijamante zapovjednik ih prodaje trgovcima. Ta zarada je dovoljna za kupnju prvog topa. S njim mogu krenuti u rat za novi rudnik... Silno smo se zato potrudili za stol posjesti jednog od tih ljudi. Zapovjednik Mai-Mai Pareco milicije general La Fontaine bio je gotovo savršen. Priča na istoku Konga kaže da je on osobno ubio par stotina ljudi. Njegovi vojnici na desetine, ako ne i stotine tisuća. Ovaj čovjek osobno je zapovjedio i masovna silovanja oko Butemba. Te večeri rukovao sam se s đavlom... 'Pitanje o dijamantima nije umjesno. Mi se borimo za slobodu Konga. Protivnici su nam Tutsiji i N'Kunda koji žele oteti našu zemlju. Dijamanti nas u tome svemu ne zanimaju' odrezao je zločinac lažući kroz smijeh. Njegovi vojnici piju krv svojih žrtava jer vjeruju da će tako dobiti njihovu snagu. On sam krv možda i ne pije, ali njegove ruke su krvave čak i kada su čiste. Možda je po njima puštena i ona našeg izgubljenog prijatelja. Možda i po ogrlici neke fine dame iz visokog društva. Sjajni ili krvavi dijamant? U džunglama Konga ovo je pitanje zaista sramotno postaviti. Gotovo kao i na Petoj aveniji u New Yorku.

