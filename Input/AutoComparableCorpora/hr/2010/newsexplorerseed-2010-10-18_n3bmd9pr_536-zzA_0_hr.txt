AFP PHOTO Nakon nedavne, ali već slavne izjave njemačke kancelarke Angele Merkel da je u njezinoj zemlji “propao koncept multikulturalizma“, sada se kreće u protunapad na one koji “bježe od integracije“. Tako je upravo predstavljen nacrt dokumenta za skup vladajuće Kršćansko-demokratske unije (CDU) koji će se o toj temi održati sljedećeg mjeseca. U njemu se jasno kaže da njemačko društvo počiva na temelju judeo-kršćanske kulture, te da je ona “vodeća“. Pred doseljenike se stoga postavlja niz zahtjeva, među ostalim i obveza pohađanja integracijskog tečaja, koji obuhvaća jezik i poduku iz “kulturne orijentacije“. Nevolja je što petina svih mogućih polaznika nema vremena ili pak volje za takve tečajeve. U Njemačkoj je ova tema jedna od gorućih i odnosi se u prvom redu na njezinih 3,5 milijuna građana turskog, odnosno islamskog podrijetla. U toj je zemlji u posljednje vrijeme bilo prave bure, najprije zbog smijenjenog ravnatelja središnje banke Thila Sarrazina, koji je govorio vrlo slično onome što danas govori Merkel. Njemački predsjednik Christian Wulff, koji je prvobitno tvrdio da je “islam postao dio Njemačke“, dijelom je ustuknuo, te sad i on traži “aktivno integriranje“ doseljenika. Dok Njemačkoj glavnu brigu zadaju turski doseljenici, Belgija se protivi onima s Balkana, većinom Romima iz Srbije i Makedonije. Belgijski državni tajnik za useljeništvo Melchior Wathelet upravo je završio svoju novu balkansku turneju, u kojoj pokušava uvjeriti spomenute države da je Belgija “napredna“, ali “nije Eldorado“. Broj balkanskih tražitelja azila u toj je zemlji, naime, u posljednja četiri mjeseca skočio na 2000. Wathelet dodaje da se s istim teškoćama susreću i Njemačka, Švedska i Norveška. Belgijski državni tajnik bio je neprecizan: riječ je o pitanju koje muči cijelu Europu, razvijenu i nerazvijenu. Osim spektakularnog francuskog protjerivanja Roma i sadašnje njemačke ofenzive, gotovo da nema europske zemlje koja ne bi mogla na sličan način proglasiti propast “multi-kultija“. To je jasno vidljivo iz nedavnih izbornih uspjeha protuuseljeničkih i srodnih stranaka u najrazvijenijim zemljama kao što su Švedska, Danska, Nizozemska i Austrija. Njima treba dodati i tradicionalno snažne srodne stranke u Italiji i Švicarskoj. A o novim europskim zemljama kakve su Mađarska, sa strankom kakva je Jobbik, i Bugarska, s Attakom, usmjerenim prije svega prema Romima, da i ne govorimo. Sve to nimalo ne smeta europskim, kako je rekao Wathelet, “naprednim državama“ da od novih kandidata za EU traže puno oduševljenje za “multi-kulti“, koji je kod njih samih, vidjeli smo, “propao“. Odgovor na ovu dvoličnost jednostavan je i poznat 2000 godina: “Quod licet Iovi, non licet bovi“ (Što je dopušteno Jupitru, nije dopušteno volu). Posao, škola, posao... Zastupnik Bundestaga Hans-Peter Uhl izjavio je da će njegova stranka zakonski obvezati organizatore integracijskih tečajeva da moraju odmah obavijestiti socijalne službe i službe za strance ako migranti, unatoč svojoj obvezi pohađanja takvih tečajeva, to ne budu činili. Integracijski su tečajevi uvedeni nedavno i sastoje se od učenja njemačkog, te upoznavanja s njemačkim pravnim i društvenim sustavom. Nakon završetka tečaja polaže se i pismeni ispit. joško čelan

