Birališta u svim saveznim američkim državama su su zatvorena do srijede ujutro zbog različitih vremenskih zona i prva prebrojavanja glasačkih listića potvrdila su premoćnu pobjedu Republikanske stranke u Zastupničkom domu Kongresa, dok će demokrati najvjerojatnije zadržati “tanku” većinu u Senatu. Na ovim je izborima 18 milijuna birača, uključujući i predsjednika Obamu, iskoristilo mogućnost ranog glasovanja poštom. - Ovo je velika pobjeda američkih ljudi jer su oni odlučili poslati poruku predsjedniku i političarima da više očekuju od izvršne vlasti i svih nas i mi ćemo im to pružiti - izjavio je republikanac John Boehner, dosadašnji čelnik manjine u Zastupničkom domu, vidljivo uzbuđen nakon što se u republikanskom izbornom stožeru u utorak navečer u Washingtonu počela slaviti pobjeda. Boehner će postati novi predsjednik Zastupničkog doma i na tom će mjestu zamijeniti Nancy Pelosi, prvu ženu u povijesti američke demokracije koja je obnašala tu dužnost. Zabrintutost zbog gospodarstva Analitičari su složni u stavu kako su birači glasujući za republikance pokazali duboku zabrinutost gospodarskim stanjem Amerike te su nezadovoljni smjerom kojim su Barack Obama i demokrati vodili zemlju. U utorak su Amerikanci birali 37 od 100 mjesta u Senatu i predviđanja prije prebrojanih svih glasačkih listića najavljuju da bi demokrati mogli zadržati većinu sa 51 zastupnikom. Sve vodeće američke televizijske postaje na dan izbora sav su program posvetile izlaznim anketama, analizama prvih rezultata prebrojanih glasova i najavljivali pobjedu republikanaca u Zastupničkom domu. Bojkot Predsjednik Obama nije uspio pokrenuti birače koji su bili njegova podrška prije dvije godine pa je značajan dio mlade i crnačke populacije bojkotirao izbore. Najpoznatija “vještica” predizborne kampanje Christine O”Donnell, kandidatkinja Tea Party pokreta u Delewareu, nije izabrana, pobijedio je demokrat Chris Coons. Republikanac Pat Tommey iz Pennsylvanije donio je značajnu pobjedu svojoj stranci u Senatu. Uz potporu Tea Party u Senat iz Floride dolazi i republikanac Marco Rubio. Republikanci sada imaju 178 mjesta u Zastupničkom domu, a trebaju ukupno 218 mjesta da bi postali većina pa se očekuje da će demokratima “oteti” do 60 mjesta. Obama je prve izborne rezultate dočekao u rezidencijalnom dijelu Bijele kuće u društvu demokratskih političara predvođenih Nensy Pelosi, ali nije komentirao poraz demokrata niti je slao službena priopćenja. Demokrati su “spasili obraz” pobjedom Harryja Reida, vođe demokrata u Senatu, koji je u Nevadi porazio republikanku Sharron Angle kojoj su svi predviđali uspjeh.

