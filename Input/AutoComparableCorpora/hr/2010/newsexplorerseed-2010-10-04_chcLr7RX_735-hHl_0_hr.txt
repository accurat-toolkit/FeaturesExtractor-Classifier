State Department izdao je upozorenje Amerikancima koji putuju u Veliku Britaniju, Njemačku i Francusku da budu oprezni zbog mogućih terorističkih napada Al-Qa'ide. U State Departmentu smatraju da su te zemlje na meti terorista iz Pakistana i Sjeverne Afrike. Ovo upozorenje poziva na dodatni oprez, ali ne obeshrabruje Amerikance od posjeta Europi. SAD smatra kako Al-Qa'ida i povezane teorističke organizacije planiraju terorističke napade, ali i da su europske vlade poduzele mjere kako bi se zaštitile od njih, prenosi Hina. Pretpostavlja se da bi mete napada mogli biti sustavi javnog prijevoza i druga turistička infrastruktura. Da su se teoriristi aktivirali, dokazuje i potez Velike Britanije koja je upozorenje na opasnost od terorizma za Francusku i Njemačku povećala s općenitog na visoko. Informacije o mogućim napadima američke obavještajne službe sigurno su dobile i od njemačkog državljanina afganistanskog podrijetla zarobljenog u Afganistanu u srpnju. Ahmed Sidiqi (36) iz Hamburga otputovao je u regiju Waziristan u Pakistanu gdje je dobio oružje i obuku u rukovanju eksplozivima. Opisao je planove za napade malih naoružanih skupina na tzv. mekane ciljeve poput hotela. Ti bi napadi sličili napadu u Mumbaiju 2008., u kojem su ubijene 173 osobe, a izveli su ga pripadnici radikalne islamske skupine iz Pakistana.

