22/03/2010 Posjet europskog povjerenika za proširenje regiji prošlog tjedna imao je za cilj unošenje svježeg zamaha u proces integracije. Sami Neza iz Tirane, Linda Karadaku iz Prištine, Jusuf Ramadanović iz Sarajeva, Marina Roganović iz Podgorice, Igor Jovanović iz Beograda i Erol Izmirli iz Istanbula -- 22/03/10 [Getty Images] Povjerenik EU za proširenje Stefan Fuele završio je obilazak Balkana sudjelovanjem na regionalnom samitu u Brdu, u Sloveniji, koja je održana u subotu (20. ožujka). Tim sudjelovanjem završeni su jednotjedni sastanci s čelnicima jugoistočne Europe. Fueleova poruka regiji bila je ohrabrujuća, ali čvrsta. Zamijetio je kako su provedene važne reforme, istodobno pozivajući balkanske zemlje na nadvladavanje zapreka koje stoje na putu njihovu pridruživanju. Albanija Razgovori održani u petak u Tirani bili su usmjereni na tekući politički zastoj. Vodeće stranke u zemlji nisu u stanju postići kompromis od prošle jeseni. Oporba je bojkotirala rad parlamenta i nisu poduzeti bilo kakvi koraci glede zahtjeva za istragu općih izbora od lipnja 2009. godine. Ukoliko se zastoj nastavi, upozorio je Fuele, "to bi moglo spriječiti Albaniju u dosezanju političkih standarda koji se očekuju od zemlje koja je podnijela zahtjev za članstvo u EU". Pozvao je albanske čelnike da gledaju dalje od kratkoročnih političkih interesa i brzo pronađu rješenje. "U interesu svoje zemlje i njezinih izgleda za integraciju u EU, albanski politički čelnici sada trebaju konstruktivno rješavati taj izazov, u duhu EU", kazao je Fuele. Kosovo Premijer Hashim Thaci i predsjednik Fatmir Sejdiu također su se sastali s Fueleom u petak. Razmotrili su niz pitanja, uključujući izglede za EU, proces liberalizacije viza i proces stabilizacije i pridruživanja. EU očekuje da Kosovo pojača napore u borbi protiv kriminala i korupcije te poboljša vladavinu zakona, kazao je Fuele dužnosnicima. Istaknuo je značaj jamčenja političke stabilnosti i sigurnosti za sve zajednice na Kosovu. "Bilo bi važno za kosovske vlasti da se usredotoče prvo na političku stabilnost u zemlji, drugo na još veći angažman [građana], uključujući manjine, i treće na postizanje napretka u reformama vezanim za Europu", istaknuo je Fuele. Sejdiu je ponovio dugoročne ciljeve svoje zemlje i pozvao međunarodnu zajednicu da pomogne u njihovu ostvarivanju. "Kosovo ima viziju za članstvo u EU i NATO-u te postojanje ravnopravnih izgleda za takve korake i korištenje pogodnosti", kazao je. "Koliki će biti taj put i koliko će biti skraćen, to će ovisiti o našem radu, ali naravno i o potpori koju ćemo imati". BiH Fuele je u četvrtak doputovao u Sarajevo i sastao se s članovima tročlanog Predsjedništva Bosne i Hercegovine (BiH) i s državnim i entitetskim premijerima. Na sastanku s članovima predsjedništva razmotrena je liberalizacija viznog režima, preustroj Ureda visokog predstavnika u Ured posebnog predstavnika EU i provedba presude u slučaju Sejdić i Finci protiv BiH. Tijekom sastanka istaknuo je kako, kada je u pitanju liberalizacija viznog režima, EU neće razmatrati BiH zajedno s Albanijom. Umjesto toga, kazao je Fuele, svaka zemlja bit će ocijenjena pojedinačno. Nakon sastanka s premijerom Nikolom Špirićem, kazao je novinarima kako će sredinom travnja Europska komisija (EK) načiniti procjenu tih napora. "U EK u tijeku su unutarnje konzultacije, nakon kojih će uslijediti konzultacije sa zemljama članicama EU. Trenutačno smo na polovici puta", kazao je Fuele. Također je pozdravio usvajanje Akcijskog plana za provedbu presude Europskog suda za ljudska prava u Strasbourgu u predmetu Sejdić i Finci protiv BiH, koja se odnosi na pravo političkih imenovanja članova etničkih skupina. Presuda se treba provesti prije općih izbora u listopadu, savjetovao je Fuele. Crna Gora Nakon sastanka s Fueleom u četvrtak, crnogorski premijer Milo Đukanović prognozirao je kako će njegova zemlja dobiti status kandidata za prijam u EU u ovoj godini. "Vjerujem kako će 2010. godine biti postignut ambiciozan cilj: Crna Gora dobit će status kandidata, što će označiti početak pregovora s Europskom komisijom o članstvu", kazao je Đukanović. Fuele je potvrdio predanost Europe Crnoj Gori. "Niste sami na ovom putu. Bit ćemo s vama i pružati stručnu pomoć i daljnju financijsku potporu", obećao je. Međutim, također je uputio, kako su lokalni mediji to nazvali, "prijateljsko upozorenje" toj zemlji. "Ključan pokretač u procesu europske integracije su reforme, a one ovise isključivo o crnogorskoj strani. Također, nije važno samo usvojiti reformske zakone, već ih i primijeniti", kazao je Fuele. Crna Gora, dodao je, posebice se treba usmjeriti na borbu protiv organiziranog kriminala i korupciju, pravosudne reforme, jačanje demokratske kulture i upravnih kapaciteta. Srbija Fuele je u Beogradu izrazio potporu integraciji Srbije u EU, dok su mu dužnosnici pružili uvjeravanja kako će nastaviti reformski proces i dovršiti suradnju s Haaškim sudom. Fuele se sastao s predsjednikom Borisom Tadićem, premijerom Mirkom Cvetkovićem i potpredsjednikom vlade za europsku integraciju Božidarom Đelićem. Nakon tih sastanaka, Fuele je kazao kako Srbija mora održati pozitivan trend u europskoj integraciji koji je uspostavljen koncem prošle godine. "Mnogo je zadaća i izazova na putu ka EU, ali ukoliko je Srbija doista odlučna pridružiti se, pružio sam uvjeravanja premijeru kako je EK doista odlučna pomoći Srbiji u tom procesu", kazao je povjerenik. Tadić je kazao Fueleu kako se nada da će zahtjev Srbije za članstvo u EU, koji je podnesen koncem 2009. godine, biti proslijeđen Europskoj komisiji što prije. Srbija ima političku volju ispuniti uvjete za prijam, kazao je predsjednik, jasno ukazujući kako je "punopravno članstvo u EU strateški cilj Srbije". Turska Fueleov posjet Turskoj 15. ožujka bio je njegov prvi posjet toj zemlji. Pozvao je Tursku na normaliziranje odnosa s Ciprom i ubrzanje reformskog procesa. "Imao sam prigodu istaknuti značaj koji EU pridaje potrebi da Turska u cijelosti provede dodatni protokol i normalizira svoje odnose s Ciprom", kazao je Fuele novinarima na zajedničkoj konferenciji s ministrom vanjskih poslova Ahmetom Davutogluom. Slični članci Loading Dok se ne okonča gospodarska izolacija ciparskih Turaka, Turska odbija provoditi dodatni protokol na Sporazum iz Ankare iz 1963. godine, kojim je predviđeno otvaranje morskih i zračnih luka za brodove i zrakoplove ciparskih Grka. Zbog tog zastoja, EU je zamrznula osam od 35 pregovaračkih poglavlja 2006. godine. Fuele se također osvrnuo na potrebu novih reformi kako bi se Turska približila EU. "Novi zakoni kojima se jačaju prava građana, djelatnika i potrošača, unaprjeđuju čvrsto raspolaganje javnim fondovima i sigurnost hrane, potrebni su ne zbog EU i napretka pregovaračkog procesa, već prije svega zbog građana Turske", napisao je Fuele u uvodniku objavljenom u dnevniku Hürriyet. Turska i EU dijele stratešku viziju vođenja globalne politike, kaže Davutoglu. "EU je naša zajednička budućnost. Uložit ćemo napore načiniti EU međunarodnim igračem koji je geopolitički utjecajan i gospodarski dinamičan", izjavio je. Ovaj tekst poručio je SETimes.com. Loading Glasovanje Loading Your email has been sent.

