Na današnji dan 1991. u podrumu Inine zgrade u Zagrebu Hrvatski sabor je jednoglasno raskinuo sve državnopravne veze Republike Hrvatske s bivšom SFRJ. Sabor je pritom utvrdio da Republika Hrvatska više ne smatra legitimnim i legalnim ni jedno tijelo dotadašnje SFRJ, te da ne priznaje valjanim niti jedan pravni akt bilo kojeg tijela koje nastupa u ime bivše federacije, koja više, kao takva, ne postoji. Ta je značajna odluka Sabora donesena nakon što je prethodnoga dana istekao tromjesečni moratorij na hrvatsku Ustavnu odluku o samostalnosti i suverenosti koju je Sabor donio 25. lipnja 1991. godine. Naime, stupanje na snagu ove Odluke odgođeno je tada za tri mjeseca na osnovi Brijunske deklaracije od 7. srpnja, odnosno na zahtjev Europske zajednice kako bi se jugoslavenska kriza pokušala riješiti mirnim putem. Istoga dana kada je istekao moratorij na hrvatsku Odluku o samostalnosti, zrakoplovi JNA bombardirali su povijesnu jezgru Zagreba i Banske dvore u kojima je bilo smješteno tadašnje državno vodstvo na čelu s predsjednikom Franjom Tuđmanom. Zbog tih okolnosti, te mogućih novih zračnih napada na Zagreb, povijesna je sjednica svih triju saborskih vijeća održana 8. listopada 1991. godine u podrumu Inine zgrade u Šubićevoj ulici u Zagrebu. Čestitku u povodu Dana neovisnosti građanima Hrvatske uputio je predsjednik Hrvatskog sabora Luka Bebić. Ističe se kako je ovaj dan prigoda da izrazimo zahvalnost svim braniteljima, koji su Hrvatsku branili od agresije i na kraju izvojevali pobjedu u legitimnom i pravednom, obrambenom Domovinskom ratu. Prigoda je to i da izrazimo našu duboku sućut svim nedužnim žrtvama, ubijenima, zlostavljanima, protjerivanima iz vlastitih domova. Čestitku je uputila i premijerka Jadranka Kosor. Podsjetila je da je samo dan prije povijesne saborske odluke, agresorska JNA bombardirala je Banske dvore i pokušala ubiti hrvatsko državno vodstvo te navela kako se i danas sa zahvalnošću sjećamo prvoga hrvatskog predsjednika dr. Franje Tuđmana i dajemo počast svim hrvatskim braniteljima na izborenoj slobodi. Premijerka Kosor u čestitki ističe kako će Vlada kojoj je na čelu ustrajati na politici čistih ruku, čista obraza i čistih računa. Predsjednik Republike Hrvatske Ivo Josipović u svojoj čestitki građanima istaknuo je kako je neovisnost temeljna pretpostavka da bismo kao neovisna i suverena zemlja, koja ima svoje prepoznatljivo mjesto u Europi i svijetu, mogli odgovorno i samostalno odlučivati o svojoj budućnosti. S poštovanjem se prije svega sjećamo svih onih koji su pridonijeli ostvarenju vjekovne težnje hrvatskoga naroda da obnovi svoju samostalnu državu, a osobito hrvatskih branitelja koji su u Domovinskom ratu položili svoj život za slobodu domovine, podsjetio je Josipović. U povodu Dana neovisnosti Hrvatski sabor održao je jučer svečanu sjednicu. Tom su prigodom dodijeljene državne nagrade za znanost za 2009. Jučer su predsjednik Sabora Luka Bebić, premijerka Jadranka Kosor i predsjednik Ivo Josipović položili vijence kod spomenika Glas hrvatske žrtve - Zid boli na groblju Mirogoju, Središnjeg križa u Aleji poginulih hrvatskih branitelja te na grobu prvog hrvatskog predsjednika dr. Franje Tuđmana. Predsjednik Josipović položio je vijenac i na Grob narodnih heroja na Mirogoju, na grob bivšeg premijera Ivice Račana te na Zajedničku grobnicu za neidentificirane žrtve iz Domovinskog rata na Krematoriju. hina

