Spasioci u Indoneziji se, u pokušajima da dospiju do 11 sela za koja se strahuje da ih je razorio cunami, bore jakim vjetrovima i velikim talasima. Sela se nalaze na zapadnoj obali Sumatre. Jedan lokalni zvaničnik je u četvrtak za BBC rekao da je u tom dijelu zemlje veliki broj ljudskih leševa razasut po putevima i plažama. U međuvremenu, vlasti su priznale da sistem za rano upozoravanje koji je bio postavljen nakon udara cunamija u Indijskom okeanu prije šest godina, nije bio u potpunosti funkcionalan. Spasioci koji pretražuju ostrva razorena cunamijem na zapadu Indonezije strahuju da bi broj mrtvih od više od 300 osoba mogao rasti jer je moguće da je na stotine nestalih osoba odnijela voda, saopćio je zvaničnik u četvrtak. Na drugom kraju Indonezije, mještani su održali kolektivnu sahranu za 33-oje osoba poginulih kada je eruptirao jedan od najaktivnijih vulkana te zemlje. Indonezijski predsjednik Susilo Bambang Yudhoyono trebao bi se sastati u četvrtak s preživjelima dvije katastrofe koje se desile u 24 sata u raznim uglovima seizmički osjetljive regije, ozbiljno testirajući mrežu odgovora na prirodne katastrofe te zemlje sklone prirodnim nepogodama. Zvaničnici tvrde da se više miliona dolara vrijedan sistem upozorenja od cunamija instaliran nakon jakog potresa 2004. godine nije propisno održavan. ''Na ostrvima Mentawai razorenim cunamijem timovi za spasavanje i potragu - koji su danima bili zadržavani zbog olujnog mora i lošeg vremena - pronašli su ceste i plaže pune leševa koji su ležali na njima'', saopćio je Harmensyah, čelnik centra za bavljenje prirodnim katastrofama pokrajine Zapadna Sumatra, prenosi AP. Neki od spasioca su nosili maske za lice dok su umotavali leševe u crne vreće za tijela. Velike površine zemlje ostale su pod vodom a kuće su ležale prekrivene gumama i komadima betona na pijesku. Harmensyah je izjavio da timovi gube nadu za nalaženje više od 370 osoba nestalih nakon što je veliki val, nastao uslijed potresa ječine 7,8 stepeni Richtera, udario u ostrva u ponedjeljak. Prepostavlja se da su mnogi nestali u moru.

