Ali, koje je prirode naposljetku zaista bio odnos između diktatora, odgovornog za stradanje tolikih milijuna ljudi, i njegove atraktivne plavokose družice, nisu znali ni rijetki odabranici iz njihova neposrednog okruženja, pred kojima se moglo zatajiti da između Hitlera i Eve Braun sve vrijeme tinja nešto više od puke službeničke lojalnosti i na njoj zasnovanog prijateljstva. Istraživanje detalja tog odnosa započelo je “na terenu” još za Hitlerova života. “Vođa” je ujutro spavao dugo, a kad bi kasno prijepodne napustio spavaću sobu, koja je pregradnim vratima bila povezana s Evinim odajama, te bi se prionulo spremanju kreveta, znatiželjni zaposlenici rezidencije detaljno bi istraživali ponjave i jastučnice ne bi li odgonetnuli što se tijekom noći tamo zbivalo. “Špijunirali smo njihove krevete”, priznat će desetljećima kasnije pred televizijskim kamerama upravitelj Berghofa Herbert Döhring. Ali tamo se ne bi pronalazilo ništa, iz čega je SS-ovac Döhring, jedan od rijetkih dužnosnika Reicha koji su uopće znali za “vođinu” vezu, zaključio da je odnos između diktatora i osjetno mlađe žene zacijelo bio posve platonski. Nije je mogao zadovoljiti Platonski ili ne, odnos koji se temeljio na dugotrajnoj samoći i kratkim pismima, koja bi samozatajni par u pravilu razmjenjivao svaka dva dana, nikako nije odgovarao Evinim predodžbama o intenzivnosti i strasti. “Zašto moram sve to podnositi?” zapisala je sredinom tridesetih u svoj dnevnik: “Da bar nisam bacila oko na njega. Osjećam se totalno loše. Trebala bih kupovati više sredstava za spavanje i živjeti u stanju nalik snu.” Prema nekim životopisima strasti su se zgodimice ipak znale razbuktavati, bar do 1943., kad je Eva u očaju priznala Hitlerovu miljeniku Speeru: “Vođa mi je upravo rekao da pronađem nekog drugog, jer on me kao muškarac više ne može zadovoljiti!” Za savjet Eva se navodno obratila i Hitlerovu osobnom liječniku dr. Morellu, ali ni taj nije znao kako da kod “vođe” pobudi želju. S druge strane, u biografskoj literaturi mjestimice se znaju pronaći i anegdotalni zapisi, poput onog o Evi, koja je, otkrivši na jednoj fotografiji bivšeg britanskog premijera Nevillea Chamberlaina kako 1938. u Hitlerovu minhenskom stanu sjedi na sofi, prasnula u smijeh i viknula: “Kad bi taj znao kakvu povijest ima ta sofa!” Onkraj jalovih spekuliranja o ljubavničkim performansama diktatora, koji se - prema ruskoj autopsiji i britanskim ratnim šlagerima - navodno morao nositi s hendikepom obdarenosti samo jednim testisom, činjenica je da je Hitler sa slabljenjem političke i ratne sreće sve više tražio blizinu svoje družice. Nakon pada Staljingrada 1943. izjavio je navodno da su mu jedini preostali prijatelji Eva Braun i ovčarski pas Blondie, dok je nakon atentata 1944. uniformu razderanu u eksploziji poslao u Berghof kao trofej, koji je trebao pokazati da je spreman žrtvovati život za svoje sumanute ideje i da pritom itekako računa na Evu. Budući da je Eva s obzirom na svoju nepriznatu društvenu ulogu u krugu nacističkih glavešina često znala biti žrtva intriga njihovih supruga, Hitler je i na tom planu energično stao na loptu, nakon čega će, primjerice, Emmy Göring, supruga državnog ministra zrakoplovstva, odustati od daljnjih posjeta alpskoj rezidenciji. U oporuci Hitler je Evu Braun spomenuo još 1938., odmah nakon partije, naredivši da joj se u slučaju njegove smrti iz fondova NSDAP-a isplaćuje mjesečna renta u iznosu od 1000 reichsmaraka. Molio ju je da pobjegne Hitlerov ministar propagande Joseph Goebbels više puta je zabilježio koliko “vođa” cijeni svoju prijateljicu: “Pametna djevojka, koja vođi znači jako mnogo”. Eva je bila uključena i u planiranje gradnje Linza kao kulturne prijestolnice, gdje se “vođa” nakon “konačne pobjede” nakanio povući u mirovinu. Da je bilo po njegovu, Eva Braun preživjela bi i “konačni pad” jer ju je tijekom posljednjih dana rata više puta usrdno molio da napusti opkoljeni Berlin i vrati se u Bavarsku. Da je Hitler o njoj do samog kraja govorio “s velikim poštovanjem i intimnim divljenjem” potvrdit će i Speer nakon sloma Reicha u prvim izjavama savezničkim snagama. Sve to donekle nagriza i mit o Evi Braun kao politički nezainteresiranoj osobi, zasnovan uvelike na Speerovim tvrdnjama da se u Berghofu u nazočnosti supruga nije razgovaralo o politici, jer su se, tvrde biografi, i žene iz užeg nacističkog kruga bezrezervno priklanjale Hitlerovu rasističko-antisemitskom programu i agresivnoj osvajačkoj politici. Doduše, o masovnom ubijanju Židova nije se smjelo otvoreno govoriti ni u najužem krugu, pa ostaje nejasno u kojoj je mjeri Eva Braun bila informirana o tome. Jasni prilozi tezi o Evinoj upućenosti u Hitlerove političke odluke i njihovu apsolutnom, sasvim nekritičkom podržavanju mogu se pronaći i u njenim fotografskim albumima, gdje se, među inima, ističu i fotografije snimljene 23. kolovoza 1939. Hitlerov ministar vanjskih poslova Joachim Ribbentrop pregovarao je tog dana u Moskvi sa Staljinom o podjeli Istočne Europe između nacističke Njemačke i Sovjetskog Saveza. Hitleru je trebao taj savez jer se spremao za napad na Poljsku. Na slikama se jasno vidi s koliko napetosti i nemira iščekuje ishod Ribbentropovih razgovora. U trenucima tako fatalnih i dalekosežnih političkih događaja Eva je bila uz njega. Svoju beskompromisnu vjernost njemačkom diktatoru Eva Braun demonstrirala je najzornije u ožujku 1945., otišavši protiv Hitlerove volje u njegov podzemni bunker u Berlinu ne bi li s voljenim muškarcem doživjela definitivni slom njegove vladavine, a s njim i vlastiti kraj. Posrijedi nije bio puki hir, već davno donesena odluka da Hitlerovu sudbinu podijeli do kraja i zajedno s njim ode u smrt. “Borit ćemo se ovdje do posljednjeg čovjeka”, napisat će 22. travnja 1945. jednoj prijateljici: “Umrijet ću kao što sam i živjela. Ne pada mi teško.” Dok se sovjetski obruč opasno stezao oko vladine četvrti, Adolf Hitler odlučuje se vjenčati sa ženom s kojom je proveo 14 godina. U svjetlu okolnosti, njihovo vjenčanje, upriličeno u bunkeru ispod vrta stare Državne kancelarije, djeluje gotovo tragikomično. Gospođa Hitler U noći sa 28. na 29. travnja Walter Wagner, pročelnik za upravljanje školama i odvoz smeća berlinske četvrti Pankow, pojavljuje se na Hitlerovu zapovijed u bunkeru. Joseph Goebbels proglašava ga matičarom. S obzirom na novu dužnost, te na rasne zakone, koji u bunkeru još uvijek vrijede, Wagner prvo mora ustanoviti jesu li Adolf Hitler i Eva Braun čistog arijskog podrijetla, te da ne boluju ni od kakve nasljedne bolesti. Tek potom slijedi čin vjenčanja, za čiju legalnost svojim potpisima jamče kumovi Goebbels i Martin Bormann. Eva se isprva potpisuje prezimenom Braun, ali se smjesta ispravlja. “Možete me mirno oslovljavati s gospođo Hitler”, reći će nešto kasnije sred općeg rasula jednom njemačkom časniku. Hitler je vjerovao da bi u godinama borbe “bilo neodgovorno zasnovati brak”, što je istog dana napisao i u svojoj osobnoj političkoj oporuci. Zajednička smrt, nastavio je, “nadomjestit će nam ono za što smo mojim radom u službi mog naroda ostali uskraćeni.” Što bi to bilo, nemoguće je reći, jer pouzdani dokumenti na temelju kojih bi se mogla rekonstruirati priroda njihove veze gotovo da ne postoje. Sljedećeg dana, 30. travnja 1945., novopečeni supružnici Adolf i Eva Hitler oduzimaju si život kapsulama cijankalija, a Hitler povrh toga još i hicem u glavu. Eva Braun, nekadašnja službenica, a sad, ma koliko groteskno zvučalo, prva dama države na izdisaju, postigla je svoj cilj i platila ga životom. Prema zapovijedi Adolfa Hitlera, koji “ni živ ni mrtav nije želio završiti izložen u ruskom panoptikumu”, njihovi leševi polijevaju se u vrtu Državne kancelarije benzinom i spaljuju. Sovjetsko zauzimanje zgrade Državnog parlamenta, koje je uslijedilo u isto vrijeme, upućuje na neizbježnu kapitulaciju nacističke Njemačke. A nakon njenog sloma, njemačka, pa i svjetska javnost prvi put će i službeno saznati da je u životu tobožnjeg asketa i deklarativnog zaručnika čitavog zavedenog naroda, koji je svojom političkom brutalnošću Europu godinama zavijao u crno, ipak postojala i žena.

