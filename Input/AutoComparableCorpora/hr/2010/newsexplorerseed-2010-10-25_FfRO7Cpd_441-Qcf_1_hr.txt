Poplave koje su prije dva tjedna pogodile Tajland odnijele su 38 života i prisilile 2,5 milijuna ljudi da napuste svoje domove, dok nekim četvrtima u Bangkoku i dalje izravno prijeti vodena stihija. Premijer Abhisit Vejjajiva rekao je u nedjelju da se stanje postupno popravlja u pokrajinama na istoku i na sjeveroistoku zemlje, ali da je središte još ugroženo. Samom glavnom gradu prijeti porast razine mora i ondje su još na snazi izvanredne mjere za obranu od poplave. "Preporučamo građanima da izvuku imovinu na povišena mjesta i da prate službena izvješća", rekao je u subotu glasnogovornik službe za navodnjavanje Boonsanong Suchartpong. Abhisit je prošli tjedan nakon obilaska terena rekao da je pokrajina Nakhon Ratchasima, sjeveroistočno od Bangkoka, pretrpjela najtežu poplavu u zadnjih 40 ili 50 godina, zbog dvostruko veće količine oborina nego lani. Dobar dio jugoistočne Azije već se tjednima bori s ozbiljnim vremenskim nepogodama. U Vijetnamu su 74 osobe poginule u poplavama, a u Mijanmaru se još broje žrtve uragana Giri koji je koncem tjedna pogodio zapadnu obalu. Jaki pljuskovi i snažan vjetar zahvatili su u subotu i jugoistok Kine, kamo je stigao tajfun Megi koji je na Filipinima i Tajvanu već usmrtio 48 ljudi.(hina/metro-portal)

