Iz Pakistana, koji su posljednjih tjedana pogodile snažne poplave u kojima je poginulo više od 1600 osoba, još uvijek stižu vrlo zabrinjavajuće vijesti. Procjenjuje se da je 20 milijuna ljudi pogođeno tim nepogodama, a posljednje upozorenje koje je uputila Organizacija ujedinjenih naroda ističe da bi oko tri i pol milijuna djece moglo umrijeti zbog zagađene vode. Osim nedostatka lijekova, vode i hrane, te straha od epidemijâ, veliki problem postaje i napetost među ljudima koji su potpuno iscrpljeni. Ako nevrijeme potraje i popuste druge brane, sljedećih će dana na jugu Pakistana biti potrebno evakuirati 10 milijuna ljudi – upozorio je Zulfigar Mirza, ministar unutarnjih poslova južne pokrajine Sindh. Općenito, vrlo je velika zabrinutost za djecu; naime, – kako tvrdi Organizacija ujedinjenih naroda – oko tri i pol milijuna djece moglo bi umrijeti zbog zagađene vode. UNICEF procjenjuje da je 6 milijuna maloljetnika ostalo bez obitelji i bez doma. U pomoć tom pučanstvu pošla je i međunarodna organizacija za pomoć djeci ‘Save the Children’, koja je svojim liječničkim ekipama, pomičnim i nepomičnim bolnicama, raspodjelom šatora i paketima najosnovnijih potrepština došla do više od 40.000 ljudi – kako je u razgovoru za našu radio postaju rekao Michele Prosperi, odgovoran za odnose s javnošću talijanskoga ogranka spomenute organizacije. Do sada smo u 316 obitelji podijelili 27 tona živežnih namirnica. U ovome je trenutku najvažnija velika pozornost prema djeci koja su u ovakvim situacijama najosjetljivija. Podsjećamo da ovih dana kiša i dalje pada, a i za sljedećih je nekoliko tjedana predviđena kiša, i to jaka. To će još pogoršati i ovako teško stanje – upozorio je Prosperi te pozvao na žurno odašiljanje pomoći, jer je – kako je kazao – vrlo važno što prije reagirati i stići na vrijeme kako se bolesti ne bi proširile, i ponajviše kako bi se ublažio problem nedostatka hrane koji je svakoga dana sve veći. (kta/rv)

