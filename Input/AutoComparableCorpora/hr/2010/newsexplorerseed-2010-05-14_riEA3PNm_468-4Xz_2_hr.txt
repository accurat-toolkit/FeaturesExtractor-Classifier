Ovoga svibnja u Hrvatskoj kao da su se okupile sve noćne more kapitalista: u Zagrebu traje 3. Subversive Film Festival koji je ove godine posvećen socijalizmu – s međunarodnom konferencijom na temu „Kolaps neoliberalizma i ideja socijalizma danas“ – a predsjednik Sindikata Istre i Kvarnera Bruno Bulić na prvomajskom prosvjednom skupu u Rijeci javno je pozvao na „promjenu društvenog sustava“, odnosno „napuštanje liberalnog kapitalizma“. Koliko se možemo sjetiti, to je prvi put u ovih 20 godina hrvatskog kapitalizma da se iz radničkih redova čuo tako nedvosmislen apel za rušenje kapitalizma. Kao da su se u jednom trenutku silnice bijesa iz različitih društvenih slojeva zgusnule u točku otpora, pa o nužnoj promjeni sustava odjednom govore i radnici i intelektualci, i plavi i bijeli ovratnici, i oni koji uzalud rade i oni koji uzalud misle. - Ja sam u Rijeci rekao, i to ponavljam: Ova financijska kriza nije nikakva kriza, nego jedan svjetski blef – kaže za „Slobodnu“ Bruno Bulić i nastavlja: - Nikad više novca na svijetu nije bilo nego danas, a ova kriza je problem pogrešnog društvenog uređenja, gdje vlada neoliberalni kapitalizam koji valja sve pred sobom, iz jednog jedinog razloga što još uvijek nema nikoga da ga udari po prstima. Sindikalni vođa istarskih i kvarnerskih radnika potom dodaje kako je neoliberalni kapitalizam došao do svog dna, te kako je posve sigurno da države sada moraju krenuti prema – socijalizmu. Država s četiri stupa - Ali pritom ne mislim na socijalizam Staljina, Mao Zedonga, Pol Pota i drugih diktatora, nego na onaj socijalizam koji je 70-ih i 80-ih godina vladao u skandinavskim državama i sjevernoj Europi, u obliku socijalne države – pojašnjava Bulić. - Država mora imati četiri stupa u svojem vlasništvu: zdravstveni, mirovinski, obrazovni i socijalni stup. Bogati se mogu igrati sa svim i svačim, ali ove stvari moraju ostati izvan njihovih ruku. Društveno uređenje mora se promijeniti, jer inače sve ide prema vrlo crnom scenariju, u kojem će sadašnji događaji u Grčkoj biti dječja igra – zaključuje sindikalni vođa. Paralelno sa sve smrknutijom radničkom klasom, rekosmo da upravo traje 3. Subversive Film Festival, na kojem se već tradicionalno okupljaju vodeći intelektualci hrvatske i svjetske ljevice, kako bi promišljali prošlost, sadašnjost i budućnost lijeve ideje. „Naša je polazišna točka da upravo danas, kada neoliberalni sustav svuda po svijetu puca po svim šavovima, valja iznova promisliti značenje i smisao socijalizma“, istaknuo je na otvaranju Festivala njegov umjetnički direktor, hrvatski filozof Srećko Horvat. Jedna od glavnih zvijezda 3. SFF-a je britansko-pakistanski pisac i publicist Tariq Ali, kojeg se već desetljećima smatra jednom od ikona svjetske ljevice, koji će održati predavanje na temu “U obranu socijalizma”. Samo koji dan uoči Festivala Ali je u intervjuu „Jutarnjem listu“ poručio: „Nemojmo imati iluzije, kapitalizam će postati samo gori - pogledajte samo što se događa u Grčkoj ili u baltičkim zemljama Latviji, Estoniji... To je potpuna katastrofa, masovna nezaposlenost, krah svega.“ Na novinarsku konstataciju da je socijalizam imao i mnogo loših stvari, Ali je odvratio kako smo „svi svjesni toga da se radilo o neuspjelom eksperimentu“, dodao kako je i „kapitalizam podbacio najmanje 30 puta tijekom proteklih 200 godina i nitko ga ne smatra propalim projektom“, te zaključio kako mu se socijalizam, unatoč svemu, „čini mnogo prihvatljivijom opcijom, pod uvjetom da počnemo iznova, svjesni pogrešaka i voljni da ih ispravimo“. Dužnička doktrina Slično tome, prvog dana Festivala slovenski je sociolog Rastko Močnik ustvrdio da „kapitalizam ne može preživjeti“, a da socijalizam, temeljen na ideji solidarnosti, treba uzeti kao „inspirativnu ideju“, dok je već sutradan njegov sunarodnjak, slavni filozof Slavoj Žižek, ponovio svoju staru tezu o potrebi radikalne alternative liberalnom kapitalizmu, koju on vidi baš u komunizmu. “Treba prigrabiti vlast i pokušati je natjerati da funkcionira na drukčiji način!“ istaknuo je na predavanju Žižek. - Neoliberalna doktrina nije došla do svog kraja jer se sve radi na njenoj renesansi – smatra, pak, naš istaknuti ekonomist dr. Slavko Kulić, i nastavlja: - Aktualnim svjetskim upumpavanjem pet tisuća milijardi dolara radi se na osposobljavanju financijskih mehanizama, a sve u funkciji daljnje preraspodjele onoga što je ostalo. Dužnička doktrina ostaje i dalje poluga za eksploatiranje svijeta. Društva i države koje se zadužuju smatraju da će taj dug isplaćivati iz onoga što još imaju, dakle desupstancijalizacijom, a to je siguran put u daljnje siromaštvo. Što se tiče Republike Hrvatske, ovaj ekonomist zastupa tezu da su aktualnom krizom tvorci neoliberalnog modela opet došli u mogućnost da se sve što je preostalo u vlasništvu hrvatske države – a to je oko 400 preostalih udjela države u poduzećima – sada oduzme iz državnih ruku, izloži privatizaciji i tako nađe na „brisanom prostoru“. - Ovom modelu pokušava se suprotstaviti model intervencionizma države, što je dobar znak da se počinje shvaćati kako tržišno funkcioniranje nije izlaz za svijet, ili barem ne za sav svijet, jer se preko tržišta ne mogu regulirati svi odnosi u društvu. Tomu se suprotstavljaju Poljska i Češka, a u Hrvatskoj nema tko, jer su svi politički akteri u službi neoliberalne doktrine – kaže dr. Kulić. Da zaključimo: svi putovi za „novi socijalizam“ manje-više vode u Grčku. Hoće li prvo ishodište Zapada postati i njegova „crna rupa“, kao pravedna kazna što smo se toliko udaljili od direktne demokracije drevne Atene i poklonili neoliberalnom modelu, ili će kapitalizam još jednom pokazati svu svoju moć zaluđivanja ljudi? Pokazat će nam Televizija. Dr. MATO KAPOVIĆ, ODSJEK ZA LINGVISTIKU FILOZOFSKOG FAKULTETA U ZAGREBU Nužan pritisak na elite Je li neoliberalni kapitalizam doživio slom? - Sadašnji sustav je neodrživ i to se jasno vidi: polovina čovječanstva živi u siromaštvu, milijarda ljudi u svijetu nema što jesti, a u Hrvatskoj je 320.000 nezaposlenih – mislim da to dovoljno govori o krahu sistema. - Kako tumačite što su apeli za promjenu društvenog sistema počeli stizati i iz radničkih i sindikalnih redova? - Radnici su aktivniji u posljednjih godinu-dvije, s dolaskom krize pojačava se retorika. U „3. maju“ se otvoreno govori o samoupravljanju, a još prije pola godine to je bilo nezamislivo. Međutim, sindikati su dio sustava, i premda su im poruke možda deklarativno antikapitalističke, ne treba tu imati veliku nadu. Jesu li moguće promjene unutar neoliberalnog sustava? - Svjedoci smo da se aktualna kriza neoliberalizma koristi kao šok za nove neoliberalne mjere, ne samo u Hrvatskoj nego i u Grčkoj i drugdje. Unutar kapitalizma mogu postojati nekakvi socijalniji ustroji, ali klasična „socijalna država“ u Zapadnoj Europi je u uzmaku već 30-40 godina, otkad su 70-ih godina prošlog stoljeća počele padati profitne stope, tako da ni tu ne treba tražiti izlaz. Ima čak i naznaka u MMF-u da se dopušta malo veći utjecaj države i državne regulacije, ali to je opet djelovanje u službi kapitala, pa se ni time ništa ne mijenja. Kapitalizmu je bitan profit i neprestano ga mora povećavati, a to je neodrživo jer Zemljini resursi nisu beskrajni. Ono što se može dogoditi nakon ovoga je neizbježna promjena ekonomije, ali treba vidjeti u kojem će smjeru te promjene ići. Bez pritiska neće političke elite bitnije smekšati svoje politike u nešto socijalnijem smjeru. Koji bi društveni model bio najbolji? - Ne treba tražiti uzore u prošlosti, jer kao što je sadašnji sustav neodrživ, tako ni oni realsocijalistički sustavi nisu bili idealni, nego treba tražiti nova rješenja za dobrobit cijelog društva. U Južnoj Americi možemo naći neke perspektivne stvari, iako se Chaveza demonizira, jer on Americi i drugima ne odgovara: tamo je nezaposlenost smanjena na polovinu, uvedeni su besplatno zdravstvo i školstvo, povećan je broj studenata itd. Mogu li događaji u Grčkoj biti okidač za nasilna, da ne kažemo revolucionarna gibanja u Europi? - Mislim da bi revolucija, ako već izbije, prije mogla nastati u Aziji, jer u Indiji, Nepalu i još nekim zemljama postoje i oružane skupine koje se bore za ciljeve socijalizma. Teško da će u Zapadnoj Europi doći do neke revolucije, ali ako dođe, to će se dogoditi najvjerojatnije u Grčkoj. SREĆKO HORVAT, UMJETNIČKI DIREKTOR SUBVERSIVE FILM FESTIVALA Studenti su najavili promjene Je li došlo vrijeme za ozbiljnu raspravu o alternativama neoliberalnom kapitalizmu? - Sazrelo je vrijeme. Jutros je naš predavač iz Venezuele Michael Lebowitz gostovao u emisiji „Dobro jutro, Hrvatska“, pa je u emisiji prikazana anketa među građanima Zagreba o tome jesu li za kapitalizam ili socijalizam: 70-80 posto građana se izjasnilo za socijalizam, tako da se Mike jako iznenadio. Mislio je da će morati žešće braniti socijalizam. Je li onda socijalizam ta alternativa? - Ne mislim da je socijalizam nužno ta alternativa, barem ne onaj koji smo imali u 20. stoljeću. Ali smatram kako je očito da postojeći neoliberalni sustav nije optimalan, a to se vidi i po ovim novim neoliberalnim mjerama Jadranke Kosor. Koje društvene snage bi bile nositelji promjena u Hrvatskoj? - Studenti su to najavili lani. Zanimljivo je da je došlo do povezivanja studenata, radnika i seljaka – sjetimo se da su nedavne seljačke prosvjede prvi podržali studenti - i ta svijest da je ovaj sustav neodrživ postaje sve jača. Naš Festival postavlja to pitanje u žarište i otvara debatu. Do prije pet-šest godina, kad biste pričali o socijalizmu, rasprava bi vrlo brzo došla do partizanskih zločina, i tu bi zapela. Danas je ipak moguće razgovarati o autentičnim momentima jugoslavenskog socijalizma: Narodnooslobodilačkoj borbi, otporu Staljinu 1948. ili radničkom samoupravljanju. Jesu li moguće promjene unutar neoliberalnog sustava? - Ja sam tu pesimist. Mislim da taj sustav nije moguće korigirati. To su pokušali Tony Blair i njegov Treći put, s vizijom o tom nekom „kapitalizmu s ljudskim licem“, u kojem će korporacije poslovati ljudskije i solidarnije, ali to se nije dogodilo – to je njima samo sredstvo za ostvarenje profita. Sada je jasno da se u okviru reprezentativne demokracije ne mogu napraviti promjene, jer se tu radi samo o promjeni svake četiri godine, kad se događa simulacija izbora, a na vlasti se samo smjenjuju oligarhije. Dakle, sve upućuje na direktnu demokraciju, a to je model koji su u Hrvatskoj pokazali studenti. Hoće li i naši radnici preuzeti tvornice kao što su preuzeli u Argentini, to je teško gatati. Koji bi društveni model, po Vama, bio najpogodniji? - Kina to nije – ona je samo pokazala da se kapitalizam može razvijati i u totalitarnim sustavima, dok se dosad mislilo da je vezan isključivo uz demokraciju. Dosta ljevičara gleda u Latinsku Ameriku, neke pozitivne elemente nalazimo u Venezueli, poput radničkih vijeća koja okupljaju po 200-400 obitelji koje se nalaze na plenumima i donose odluke kroz direktnu demokraciju. Naravno, ima kod Chaveza i stvari koje podsjećaju na neke totalitarne elemente. Od svega bi trebalo uzimati najbolje, od naših studenata do Chaveza i Moralesa, te sklopiti novi model.

