Nekoliko država u svijetu ima tu nesreću da živi pokraj krajnje neurotičnih susjeda, za koje nikada ne možete biti sigurni što će učiniti u idućih godinu dana, ili samo šest mjeseci. Jedan od tih država je Republika Koreja (poznatija kao Južna Koreja) koja mora živjeti u konstantnom strahu od Demokratske Narodne Republike Koreje (Sjeverne Koreje) i tamošnjeg komunističkog diktatorskog režima. Osim što intenzivno razvija nuklearno oružje Sjeverna Koreja ima vojsku od milijun i sto tisuća vojnika. Iako je uglavnom naoružana zastarjelim sovjetskim oružjem masa od više od 3600 tenkova, 2500 oklopnih borbenih vozila i više od 6000 artiljerijskih oružja dovoljna je da već svojom bujicom preplavi Južnu Koreju. Uz to sjevernokorejska vojska u relativno kratko vrijeme može mobilizirati još osam milijuna vojnika. Kada se tome pridoda neprestana huškačka retorika koja sa sjevera ide prema jugu, te raznorazne provokacije, nije čudno da Južna Koreja za opremanje svoje vojske izdvaja milijarde dolara. Kad su već prisiljeni da za svoje oružane snage izdvajaju tolika sredstva u Seulu su odlučili da bi bilo dobro da što veći dio tog novca usmjere u razvoj vlastite namjenske proizvodnje. Jedan od projekata bio je razvoj domaćeg tenka K1, uz obilatu tehničku pomoć američkog General Dynamicsa. K1 je u operativnu uporabu uveden 1985. Potom je na njegovoj osnovi razvijen K1A1, koji je umjesto topa od 105 mm dobio znatno učinkovitiji od 120 mm. Nakon što su stekli bogato iskustvo s razvojem i proizvodnjom suvremenih tenkova Južnokoreanci su 1993. odlučili da je vrijeme da razviju još napredniji, po njihovoj ocjeni najsuvremeniji tenk na svijetu. Iako je K1A1 superioran velikoj većini sjevernokorejskih tenkova (uglavnom T-54/55 i T-62) razvoj novog tenka je djelomično odgovor na ubrzani razvoj sve naprednijih kineskih tenkova, ali i pokušaj da se otvoriti mogućnost izvoza. Naime, K1 i K1A1 uglavnom su razvijeni zahvaljujući obilnoj stranoj pomoći, te je njihov izvoz ograničen uporabom stranih tehnologija i sustava. Zbog toga su stručnjaci južnokorejske Agency for Defence Development i Hyundai Rotema dobili zadaću da novi tenk razviju isključivo na osnovi domaćih tehničkih rješenja. Zbog potreba testiranja novih sustava izgrađena su dva demonstratora tehnologije. Prvi je označen kao Firepower Test Rig (FTR) namijenjen testiranju kupole, a drugi kao Automotive Test Rig (ATR) namijenjen testiranju sustava motora i podvozja te je dobio nepokretnu kupolu. Zanimljivo je da je izvorno bilo planirano da se K2 opremi Rheinmetallovim topom od 140 mm, ali se od toga naknadno odustalo jer je razvoj tog topa obustavljen. Zbog toga je ugrađen top L55 od 120 mm, ali je kupola i dalje prilagođena za naknadnu ugradnju topa od 140 mm, kad i ako bude dostupan. Početkom 2007. objavljeno je da su dovršena tri prototipa (označena kao Black Panther) koji u sebi imaju čak 90 posto domaćih komponenti. Razvoj XK2 službeno je okončan još 2006. a prvi serijski primjerak dovršen je 2. ožujka 2007. Južnokorejska je vojska objavila da će u naručiti najmanje 390 Black Panthera, no s obzirom da će K2 zamijeniti više od 950 južnokorejskih M-48, očekuje se da će konačna narudžba biti veća od 500 primjeraka. Južnokoreanci puno očekuju i od izvoza Black Panthere. Zapravo je prvi veliki izvozni uspjeh već ostvaren jer je Turska u lipnju 2007. odlučila da će otkupiti licencu za proizvodnju nekih sustava kako bi na toj osnovi razvila tenk Altay. Potpisivanje ugovora o prodaji licence, prijenosu tehnologija i tehničkoj pomoći između Hyundai Rotema i turskog Otokara obavljen je 30. srpnja 2008. Vrijednost ugovora procjenjuje se na 540 milijuna dolara. Iako će se tehnički oslanjati na K2, Altay neće biti njegova kopija. Po sadašnjim najavama prvi prototip Altaya trebao bi biti gotov do kraja 2012. S obzirom da je pojedinačna cijena K2 za južnokorejsku vojsku 8,5 milijuna dolara daljnji izvoz je vrlo upitan. No, iz Rotema dolaze najave da će se cijena tenka nakon početka serijske proizvodnje bitno smanjiti, te da će izvozna inačica cijenom biti konkurentna tenkovima sličnih borbenih odlika. Paljbena moć Iako je K2 prilagođen ugradnji topa kalibra 140 mm, osnovu paljbene moći činit će Rheinmetallovim topom L55 (dužine cijevi 6,6 m) kalibra 120 mm, koji će se po licenci proizvoditi u južnokorejskoj tvrtki World Industries Ace Corporation. Uz top ide i automatski punjač u stražnjem dijelu kupole koji može primiti 16 granata. Nexter je potvrdio da je automatski punjač na K2 razvijen na osnovi punjača na njihovom tenku Leclerc. U kupoli i tijelu tenka još se može smjestiti 24 granata od 120 mm. Automatski punjač omogućava brzinu paljbe od 15 granata u minuti, što ne čudi ako se zna da sjevernokorejska vojska ima 3600 tenkova i oko 2500 drugih oklopnih vozila. Unutar PIP (product improvement program) programa modernizacije razmatra se mogućnost uporabe elektrotermalnog-kemijskog L55 topa kalibra 120 mm. Novi bi top trebao značajno povećati paljbenu moć uz povećanje borbenog kompleta. O granatama koje se rabe na K2 zna se relativno malo. Tek da je za njega razvijena nova potkalibarna granata koja rabi penetrator od posebno obrađenog volframa. Skromni izvori navode da se boljom termičkom obradom kvaliteta volframa toliko povećala da je njegova učinkovitost usporediva s potkalibarnim penetratorima napravljenim od osiromašenog urana. Umjesto da se deformira tako napravljeni volframski penetrator se ljušti, a njegove užarene krhotine uništavaju unutrašnjost tenka. Još jedan specifikum K2 je i uporaba KSTAM-II (Korean Smart Top-Attack Munition) vođenog protuoklopnog projektila. KSTAM-II ne posjeduje raketni motor već se isključivo koristi inercijom dobivenom od izgaranja baruta tijekom ispaljenja/lansiranja. Ciljeve napada s gornje strane, kako bi izbjegao sustave za ometanje te napao najslabije oklopljen dio tenka – krov kupole. Opremljen je kombiniranim milimetarskim radarskim i IC sustavom samonavođenja. Minimalni domet mu je dva, a najveći osam kilometara. Uz top je spregnut mitraljez od 7,62 mm, dok je na krovu kupole teški mitraljez od 12,7 mm. Da bi se do kraja iskoristile odlične borbene odlike topa L55 K2 je opremljen najsuvremenijim računalnim SUP-om. Ciljatelj na raspolaganju KGPS (Korean Gunner's Primary Sight) sustav koji ima dnevnu i termovizijsku kameru, laserski daljinomjer siguran za ljudski vid i balističko računalo. Ova kombinacija omogućava uništavanje pokretnih ciljeva iz pokreta. Zapovjednik rabi najsuvremeniju nezavisnu panoramsku napravu KCPS (Korean Commander Panoramic Sight). KCPS omogućava zapovjedniku da uoči i identificira cilj, te ga automatski "prebaci" ciljatelju. Oba su sustava preuzeta s tenka K1A1. No, uz ove uobičajene elemente SUP-a K2 ima i milimetarski radar čije su antene smještene na prednjoj strani kupole, pokraj topovske cijevi. Ovaj radar omogućava otkrivanje letjelica koje lete na manjim visinama, ali i protuoklopne vođene projektile. Suvremeno balističko računalo, po tvrdnjama Južnokoreanaca, dovoljno je snažno da izračuna parametre za top kako bi se gađali i sporiji ciljevu u zraku (kao što su helikopteri). Za povećanje učinkovitosti tenka na bojištu ugrađen je C4I link, IFF/SIF (Identification Friend or Foe/Selective Indetification Feature) i sustav za nadzor bojišta. IFF/SIF sustav postavljen je iznad topa, zapravo na njegovu mantletu. Kad zapovjednik ili ciljatelj otkrije potencijalni cilj sustav pošalje kodirani signal. Ako ne dobije odgovarajući kodirani odgovor ciljatelj će smatra da se radi o neprijatelju i otvoriti će paljbu. Sustav za nadzor bojišta zapravo je elektronska karta na kojoj se (pomoću GPS-a) pokazuje pozicija tenka i neprijateljski objekti. Oklopna zaštita Osnovu oklopne zaštite čini višeslojni oklop nepoznatog sastava. Navodno se radi o najsuvremenijem oklopu koji s prednje strane K2 štiti od potkalibarnog projektila ispaljenog iz topa L55. Uz višeslojni oklop K2 se može opremiti i eksplozivno-reaktivnim oklopom za dodatnu zaštitu od projektila s kumulativnom bojnom glavom. Opremljen je i pasivnim sustavom za zaštitu od nadolazećih navođenih projektila. Sustav kombinira radar za otkrivanje projektila i optički sustav za otkrivanje projektila s bacačima dimnih kutija koje zaprečuju vidljivost ljudskim okom, radarima i infracrvenim motrilačkim sustavima. Opremili su ga i sustavom za otkrivanje radarskog zračenja te njegovim ometanje. Naravno, tu je i sustav za otkrivanje i blokiranje laserskog zračenja. Unutrašnjost tenka opremljena je i automatskim sustavom za gašenje požara. Zbog toga se smatra da K2, usprkos masi od samo 55 tona, ima oklopnu zaštitu koja je na razinu Leoparda 2 A6, ili čak bolje. Poboljšana inačica K2 PIP trebala bi dobiti ne-eksplozivni reaktivni oklop. U razvoju je i aktivni proturaketni sustav nalik na sustav Iron Fist koji se rabi na izraelskim tenkovima i oklopnim vozilima. Pokretljivost Na prototipovima je korišten dizelski motor MTU 890 snage 1100 kw (1500 KS) koji je K2 davao odličnu pokretljivost. No, MTU 890 je bio privremeno rješenje dok se nije okončao razvoj južnokorejskog motora iste snage koji proizvodi tvrtka Doosan Infracore Corporation. Vjerovalo se da su Korejanci otkupili licencu za proizvodnju motora, ali izgleda da nisu. Zbog toga su se 2010. pojavile vijesti da K2 ima problema s pouzdanošću motora i automatske transmisije. Na prototipovima se koristila automatska transmisija Renk K2, dok su serijski primjerci dobili transmisiju korejske tvrtke S&T Hevy Industries. Zbog specifične snage od 27,27 KS/t ne čudi da je najveća brzina K2 70 km/h. Napredni hidraulički In-arm Suspension Unit (ISU) ovjes omogućava promjenu klirensa i visine vozila, te njegovo naginjane prema nosu ili prema bokovima. Ovo je rješenje prvi put ugrađeno na američko eksperimentalno vozilo HIMAG i u osnovi svaki se ISU hidraulički amortizer sastoji od dva međusobno spojena spremnika napunjena tekućinom ili plinom. ISU je ugrađen na svaki vozni kotač te omogućava da K2 na neravnom terenu održava brzina od 50 km/h. Standardna visina klirensa je 0,45 m, no može se smanjiti na 0,15 i povećati na 0,55 m. Standardna visina K2 je 2,4 m. Smanjivanjem klirenska na dobrom putu smanjuje se i visine težišta tenka, čime se povećava njegova upravljivost. Povrh toga smanjivanje visine olakšava ukrcavanje i prevoženje tenka željeznicom i transportnim avionom. Povećanjem visine prednjeg dijela tenka povećava se i mogućnost gađanja ciljeva kao što su viši katovi zgrada ili helikopteri. Zahvaljujući uporabi automatske transmisije ubrzava od 0 do 31 km/h za samo sedam sekundi. Transmisija ima pet brzina za vožnju naprijed i tri za unatrag. Uz pripremu od oko 30 minuta može pregaziti vodenu zapreku dubine 4,1 metar. Zanimljivo je da su projektanti na tenk postavili spremnike za vodu zapremine 440 litara Prelazi preko okomitih prepreka visine 1,3 m i svladava strminu pod kutom od 60 stupnjeva. Autonomija kretanja je 450 km. U motorni odjeljak projektanti su uspjeli ugurati i plinsku turbinu s elektrogeneratorom kao pomoćnim izvorom električne energije. Turbina je snage 75 kW (100 KS) te osigurava napajanje električnom energijom i kad je motor isključen (ili pokvaren). Zaključak Južnokorejanci K2 opisuju kao najmoderniji tenk na svijetu. No, 2010. tamošnji je parlament smanjio sredstva za njegovu kupnju s prvotnih 88,2 milijarde vona na samo 38 milijarde. Razlog je nepouzdanost prvih serijskih primjeraka, prije svega njihovog pogonskog sklopa. Zbog toga je tamošnji ministar obrane najavio da se serijska proizvodnja odgađa za jednu godinu, uz najavu da će 2014. obim proizvodnje biti 100 tenkova godišnje. Ne baš dobra referenca za nešto što je trebalo postati veliki južnokorejski izvozni uspjeh.

