"I hobotnice mogu pogriješiti" stršio je transparent među njemačkim navijačima, no hobotnica Paul i ovaj put bila je u pravu. Španjolska je u polufinalu bila bolja od Njemačke (1:0) i za tron najbolje momčadi na svijetu borit će se s Nizozemskom. Nedostajao je Müller Sve oči bile su uprte u velike napadače Villu i Klosea, no odlučio je stoper Carles Puyol. Barcelonin igrač u 73. minuti zabio je glavom nakon Xavijeva kornera. Bio je to treći Puyolov pogodak za Španjolsku. Nije Njemačka u prvom poluvremenu izgledala tako opasno kao u prethodnim utakmicama. Dapače, gusta španjolska formacija u veznom redu, pojačana s Pedrom umjesto napadača Fernanda Torresa, držala je Nijemce daleko od opasne zone. Očito je bilo već na samom početku da Nijemcima nedostaje Thomas Müller koji prema protivničkim vratima ipak ide puno okomitije od Trochowskog. S druge strane, Španjolcima je nedostajao baš Torres jer puno su puta probili njemačke bokove, a nakon ubačaja sitni Villa bio je nemoćan. No, opet pitanje je kako bi u tom slučaju funkcionirao vezni red. Zanimljiv je svakako podatak da je prvi prekršaj na utakmici napravljen tek u 26. minuti. Stil je to igre koji je puno više odgovarao Španjolcima. A iz prvog dijela vrijedi izdvojiti tek Villinu priliku u otvaranju utakmice. Njemački vratar Neuer bio je pravodoban. S druge strane, sporna je situacija iz 46. minute kada je njemački ofenzivni veznjak Özil ušao u šesnaesterac, a s leđa ga je neoprezno sapleo Puyol. Iako je mađarski sudac Viktor Kassai bio blizu mjesta događaja, ostaje dojam da je pogriješio u procjeni i da je Nijemce zakinuo za očiti jedanaesterac. Villa uglavnom kasnio Oprezno su veći dio susreta igrale obje momčadi i uglavnom se prijetilo udarcima iz daljine. A u 58. minuti Pedro je raspalio s dvadesetak metara, Neuer je obranio, a odbijenu loptu pokupio je Xavi i poslužio Villu koji je na dva metra u padu zakasnio zahvatiti loptu. U 69. minuti u sjajnoj situaciji našao se Kroos kada je s desetak metara šutirao u dobro postavljenog Casillasa. U 84. minuti Pedro je propustio sjajnu priliku. Njemačka - Španjolska 0:1 (Puyol 73) Tijek susreta iz minute u minutu Prvo poluvrijeme 1' Susret u Durbanu je počeo. 5' Jedan je navijač s vuvuzelom uletio u teren... Nije stigao ni puhnuti, već su ga zaštitari iznijeli.. 6' Vodeći strijelac SP-a, David Villa, ostao je sam pred Neuerom, ali puca ravno u njemačkog vratara. Prva prilika za Španjolce. 14' Iniesta je sjajno ubacio s desne strane, lopta je pala tik pred Neuera, ali Puyol loše puca glavom. Nakon prvih petnaest minuta, Njemačka ima tek 30 posto vremena loptu u svojim nogama, Španjolci apsolutno dominiraju... 16' Casillas je uspio tek dotaknuti loptu, ali je otklonio opasnost pred svojim vratima. Nijemci pokušavaju iz kornera neuspješno pronaći Klosea 19' Pokušao je Ramos iz daljine, ali odlazi preko gola 23' Kako smo i navikli, Nijemci čekaju i pokušavaju iz kontre prevariti Španjolce, ali i oni su gledali njihove utakmice... U prvih 25 minuta nije bilo niti jednog (!) prekršaja. Tek po jedno zaleđe sa svake strane. Nijemci su sada pretekli Brazilce, igraju svoju 98 utakmicu na Svjetskim prvenstvima.... 27' Prvi prekršaj na utakmici! Podolski je pao kao pokošen, nagazio ga je Ramos. Kartona nema, ali ima lječničke ekipe.. Na stadionu u Durbanu, Španjolci su pretrpjeli jedini poraz, od Švicaraca (0:1). Nijemci su tu dobili Australiju (4:0) 32' Evo i Nijemaca, malo su se razbudili. Trochowski puca sa 30 metara, a Casillas se morao dobro ispružiti da bi spasio... 39' Pretrčali su upravo igrači, kad se zbroje obje momčadi, prvih 100 kilometara... 40' Čini se da će se na odmor ići bez pogodaka, šanse prave još čekamo. Kome će se prvome otvoriti? Čini se Španjolcima... 45' Klose se napokon riješio svog čuvara, povukao, jasno kontru, ubacio za Ozila, Ramos ga je srušio točno na bijeloj točci, ovaj je izgubio korak i - pao. Mogao je Mađar Kassai dosuditi jedanaesterac, ali nije. Zašto? O tome će se neko vrijeme raspravljati. Poluvrijeme. Kao što se i očekivao, taktički se nadmudruju treneri, greška se potkrala Španjolcima tek na isteku posljednje minute. Bez velikih uzbuđenja, ulog je prevelik da bi se igralo otvoreno... 45' Počelo je drugo poluvrijeme, druge utakmice polufinala. Promjena u sastavima nema.. 48' 50-ak metara Pedro je po desnoj strani prolazio pokraj Njemaca, a na kraju ubacio za Alonsa koji traljavo puca pokraj gola. 52' Prva izmjena - Marccel Jansen iz HSV-a ulazi umjesto Boatenga Nijemci ove godine još nisu primili gol u nastavku, kako stvari stoje na terenu, mogli bi vrlo brzo pokvariti statistiku. 55' Villa je pucao u suprotni kut, ali predaleko. Puca se samo izvan šesnaesterca, a za vratare to zasad nije bilo opasno. 58' Pravi vatromet pred Neuerovim vratima, u jednoj minuti zaredali su Španjolci tri udarca, no Nijemce je pomazila sreća. Villa je promašio loptu na pet metara od gola koju mu je s lijeva ubacio Iniesta. Zanimljivo, sve momčadi koje su eliminirale iz natjecanja Argenitnu od 1994. godine - izgubile su u sljedećoj utakmici. 60' Puca i Klose, ali bezopasno. 61' Kako zamijeniti kartoniranog radilicu Thomasa Mullera? Löw i dalje traži, uvodi u igru Krossa umjesto Trochowskog. 63' Alonso je ponovo dobro ubacio, Ramos utrčao, srušen je na sedam metara od gola, ali Mađar i dalje ne pokazuje na bijelu točku. 68' Španjolci još uvijek ništa ne mijenjaju, a Torres na klupi samo čeka da zabije gol. 69' Podolski je ubacio s Kroosa s lijeve strane, ovaj silovito pucao s 10 metara, ali Casillas to samo poklopio i otklonio najveću opasnost Nijemaca dosad. Ako nekog zanima, djevojka mu i dalje stoji iza gola.. 0:1 73' Španjolci 17 minuta prije kraja dolaze do vodstva. Lopta je stiglaiz kornera s lijeve strane, a Puyol podmetnuo glavu. Kod njega je to kao da nekome drugom lopta dođe na nogu. Silovito. Neuer je morao po loptu u mrežu. U 42 posljednje utakmice Španjolci nisu prosuli vodstvo, nitko im nije preokrenuo nakon što su zabili prvi gol. Sjeverna Irska 2006. godine jedina je uspjela. Podatak koji Nijemce sada vrlo malo zanima. 79' Mario Gomez, čiji je otac Španjolac, ulazi umjesto Khedire - Nijemci počinju igrati kako su i trebali od početka - napadački. 80' Mijenjaju i Španjolci - ulazi Torres, izlazi Villa. 81' Kakav primjer sebičnosti! U akciji 2 na 1, Pedro je odbio dodati usamljenom Torresu, koji je samo trebao loptu gurnuti u gol. On je ipak mislio kako će najbolje sve napraviti sam, pričekao da se Nijemci vrate u obranu, a onda izgubio (meč) loptu. 83' Jasno, Pedro je poslan ravno u svlačionicu, ulazi Silva. 86' Idu Španjolci po još, pokušava Torres, ali bijeli se brane. 90' Igrat će se tri minute nadoknade. 91' Igra se pred španjolskim vratima, čeka se taktička izmjena. 92' Marcena ulazi umjesto Xabi Alonsa, koji s noge na nogu šeće prema klupi. Kraj. Sastavi Njemačka: Neuer, Friedrich, Khedira, Schweinsteiger, Ozil, Podolski, Klose, Trochowski, Lahm, Mertesacker, Boateng Španjolska: Casillas, Pique, Puyol, Iniesta, Villa, Xavi, Capdevila, Alonso, Ramos, Sergio, Pedro Sudac: Viktor Kassai (Mađarska)

