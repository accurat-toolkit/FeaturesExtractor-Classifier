Odluka jedne male američke crkve da spali Kuran, u povodu obilježavanja godišnjice napada 11. rujna, izazvala je veliku zabrinutost u SAD-u, ali i u arapskome svijetu. Naime, Dove World Outreach Center, kršćanska fundamentalistička skupina sa sjedištem u Gainesvilleu na Floridi, otprije poznata po svojim protuislamskim stajalištima, proglasila je 11. rujna međunarodnim danom spaljivanja Kurana. Pozvala je svoje članove, ali i ostale kršćane, da javno spale po jedan primjerak svete islamske knjige. Američki ministar pravosuđa Eric Holder izjavio je da bi to bilo idiotsko i opasno. Državna tajnica Hillary Clinton također se usprotivila toj ideji, nazvavši je sramotnom. Namjera je izazvala zgražanje u SAD-u i osudu svih vjerskih čelnika. Svoju zabrinutost posljedicama spaljivanja Kurana i gnjeva koji će to izazvati u islamskom svijetu izrazio je NATO i zapovjednik međunarodnih snaga u Afganistanu general David Petraeus. Čin je to koji bi mogao ugroziti ne samo živote američkih vojnika, nego i civila, i to ne samo u arapskome svijetu. No, unatoč zabrani gradskih vlasti, ali i brojnih prijetnji smrću, pastor fundamentalističke kršćanske zajednice s Floride Terry Jones i njegovih 50-ak sljedbenika ne odustaju. Spalit će stotinjak primjeraka Kurana na lomači u dvorištu svoje crkve u Gainesvilleu na Floridi. Žele islam prikazati nasilnom i tlačiteljskom vjerom.

