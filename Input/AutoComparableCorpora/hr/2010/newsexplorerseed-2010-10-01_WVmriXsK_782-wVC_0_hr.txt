Kamate na irske državne obveznice, koje odražavaju (ne)sklonost investitora da financiraju politiku vlade u Dublinu, porasle su na 6,75 posto, a na rekordnoj visini je i osiguranje protiv irskog bankrota – sada stoji 489 tisuća dolara na svakih 10 milijuna duga. Tim povodom ugledni britanski ekonomski dnevnik “The Financial Times” podsjeća da su ista ovakva kretanja zabilježena u Grčkoj, početkom travnja, mjesec dana prije nego što je bila prisiljena zatražiti međunarodnu pomoć... Možda bi već krajem ovoga, ili početkom sljedećeg tjedna moglo biti jasno hoće li se Irska izvući iz aktualne zaoštrene krize bankarskog sektora ili ćemo na zelenom otoku gledati „drugi čin grčke tragedije“. Anglo-irska banka, nacionalizirana 2009. godine, postala je za vladu vreća bez dna. Banka, koja se teško (ili nikako) ne smije pustiti niz vodu, neodgodivo treba od središnje banke novih pet milijarda eura. Financijska tržišta sumnjaju da će vlada u Dublinu sanirati ovu situaciju i zato je penaliziraju tražeći sve većí dodatak na rizik, da bi kupili njezine obveznice. I tako je kamata skočila na rekordnih 6,75 posto. Očekuje se da će već danas ili sutra ministar financija Brian Lenihan objaviti definitivnu procjenu troškova sanacije ove banke koju je financijska kriza najteže pogodila od svih irskih banaka. Ta sanacija, prema analitičarima, stajala bi minimalno 30 milijarda eura, što je petina bruto domaćeg proizvoda ove zemlje. FT navodi kako bi ceh spašavanja banaka u Irskoj mogao dosegnuti 50 milijarda eura, odnosno trećinu bruto nacionalnog proizvoda, ali to je cijena koja se mora platiti kako bi se ponovno steklo povjerenje financijskog tržišta. Irska vlada mora uvjeriti investitore da je istovremeno sposobna spasiti bankarski sustav i svladati deficit proračuna koji je najviši u EU-u. A to će biti prilično otežano. Gospodarstvo Irske, „keltskog tigra“, smatrano uzorom brzog razvoja u suvremenim uvjetima, ponovno je u drugom kvartalu ove godine upalo u recesiju. A kako zlo nikad ne dolazi samo, prijeti i politička kriza, jer se osipa ionako tanka većina vlade oko stranke Fianna-Fall. Irski premijer Brian Cowen je izjavio kako će Irska uspjeti premostiti ove probleme bez aktivacije eurovala, odnosno iz fonda od 750 milijarda eura koje su nakon iskustava s Grčkom formirale zemlje euro-zone. Činjenica jest da je Irska, za razliku od Grčke, posegnula za oštrim mjerama štednje puno ranije, još u prosincu 2009. godine, no neki drže da su te mjere bile preoštre i da su „ugušile“ ne samo troškove nego i gospodarski rast. Ekonomisti se slažu u jednom - globalna kriza nikoga nije tako brutalno pogodila kao Irsku - bruto nacionalni proizvod nekadašnjeg keltskog tigra opao je u protekle tri godine za 17 posto, a istodobno je državni dug strelovito porastao zbog sanacije bankarskog sektora od gotovo 100 milijarda eura. Vlada jamči za bankarski sektor u cjelini za iznos od preko 400 milijarda eura, što čini 2,5 BDP-a zemlje. I tako su investotori odbijali kupovati državne obveznice, a da nije uskočila Europska središnja banka (ECB) i kupila gotovo sve ponuđene, vjerojatno bi kamata poletjela preko 10 posto, možda i 12 posto koliko je je u svibnju iznosila za grčke obveznice... Mjere štednje bez presedana, koje je vlada poduzela po naputku MMF-a, dovele su do toga da je svaki šesti Irac nezaposlen, a zemlja klizi u novu recesiju. Kako kao članica euro-zone ne može jednostrano devalvirati svoju valutu, jedini način povećanja konkurentnosti jest - smanjivanje životnog standarda zaposlenih. A to znači da će gospodarstvo i dalje propadati...

