Francuski je Senat, unatoč brojnim prosvjedima i nasilju na ulicama, izglasovao mirovinsku reformu kojom bi se najniža dob umirovljenja sa 60 podignula na 62 godine, a redovita sa 65 na 67 godina. Za prijedlog reforme se izjasnilo 177, a usprotivila 153 senatora. Taj prijedlog trebao bi brzo postati zakon nakon potpisa zajedničkog parlamentarnog i ustavnog vijeća na konačan tekst. Opći štrajk, koji zbog toga već desetak dana blokira zemlju, nastavlja se. Šest glavnih francuskih sindikata odlučno je u namjeri da se nastavi boriti i nakon prihvaćanja mirovinskog zakona, zbog čega su građane pozvali na prosvjede 28. listopada i 6. studenoga. Pritom ističu da je puna odgovornost za nastavak prosvjeda na vladi koja ih ne želi saslušati te i dalje brani svoje beskompromisno stajalište. Suočena s nestašicom goriva, francuska vlada, odnosno lokalne vlasti odlučile su na silu osloboditi rafinerije koje su zatvorili nezadovoljni prosvjednici. Prva u nizu noćas je bila Totalova rafinerija u blizini Pariza, što će mnogobrojnim Parižanima omogućiti miran i vozni vikend. Predsjednik Nicolas Sarkozy uzvraća optužbama da su štrajkaši cijelu zemlju uzeli za taoca. Istodobno je poručio sindikatima da će primijeniti posebne mjere kako bi se ubrzalo prihvaćanje mirovinske reforme.

