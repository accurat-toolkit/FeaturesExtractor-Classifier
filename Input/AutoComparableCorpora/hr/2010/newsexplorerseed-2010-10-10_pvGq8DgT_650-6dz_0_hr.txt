Nakon što su otkrivena oštećenja na spremniku u kojem se nalazi 500.000 kubičnih metara otrovnoga crvenog mulja (natrijeva lužina sa solima teških metala), evakuirano je 715 stanovnika mađarskog sela Kolontara. Iz istog je spremnika u ponedjeljak isteklo 1,1 milijun kubičnih metara crvenog mulja. U Kolontaru je i premijer Viktor Orban. Za Reuters je izjavio kako je vrlo vjerojatno da će cijela jedna strana spremnika popustiti. To bi značilo izlijevanje novih 500.000 kubičnih metara otrovnog mulja. Ekipe na terenu grade pet metara visoku branu u Kolontaru kako bi zaustavili mulj ako istekne iz spremnika. Orban kaže kako su osigurali dovoljnu količinu neutralizirajućeg materijala potrebnog da se spriječi daljnje onečišćenje rijeka koje se ulijevaju u Dunav. Stanovnici Kolontara smješteni su u sportsku dvoranu i dvije škole u Aiki, koja je od sela udaljena osam kilometara. Toksični crveni mulj u ponedjeljak je poplavio sedam mjesta u okolici tvornice aluminija Mal u gradu Aiki. Sedam je ljudi poginulo, jedna je osoba nestala, a oko 150 je ozlijeđeno. Budući da je Kolontar najbliže tvornici, njega je ova kemijska katastrofa najgore pogodila. Opasnost od osušenog mulja Muljem je zahvaćeno do 1016 hektara površine. U spašavanje i raščišćavanje ugroženog terena uključeno je 927 osoba i 130 vozila. Primarna zadaća svih službi je dovođenje pH vrijednosti vode u onečišćenim rijekama Marcalu i Rabi na dopuštenu razinu dodavanjem gipsa u rijeke. Do sada je upotrijebljeno 4000 tona gipsa, a planira se dodati još 8000 tona. Jučer je u 14 sati pH vrijednost tih rijeka iznosila 8,78. Zbog mogućeg stvaranja crvene prašine nakon sušenja mulja, počela je kontrola onečišćenja zraka te su svima na ugroženom području podijeljene zaštitne maske. U Mađarsku u ponedjeljak dolaze i stručnjaci iz EU-a. Dunav kod Batine čist, dolazak otrovnog mulja u RH tek se očekuje Gotova je prva analiza uzoraka vode iz Dunava kod Batine uzetih prije dva dana. Nema onečišćenja vode i teških metala, potvrdili su laboratorijski nalazi Zavoda za javno zdravstvo Osječko-baranjske županije. Voda se i dalje uzorkuje dva puta na dan, sve su službe na oprezu jer se sutra očekuje dolazak opasnog mulja iz Mađarske. U slučaju novog incidenta još uvijek je moguće da za 4 do 5 dana otrovni mulj dođe do Hrvatske, rekao je direktor Hrvatskih voda Osijek Zoran Đuroković.

