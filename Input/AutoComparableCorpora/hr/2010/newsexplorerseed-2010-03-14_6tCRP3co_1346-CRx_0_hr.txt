Tečaj juana Osim toga očekuje se da bi ministarstvo financija sljedeći mjesec moglo kvalificirati Kinu kao državu koja se bavi manipulacijom tečajem, nakon čega bi Sjedinjene Američke Države prema svojem zakonu mogle uvele trgovinske sankcije Kini. Tečaj juana od 1995. do 2005. kretao se na razinama oko 8,3 juana za dolar. Nakon jačanja kineske valute za 21 posto, Peking je u srpnju 2008. zadržao tečaj na približno 6,8 juana za dolar, uglavnom kupujući američku valutu. “U SAD-u je to velik problem”, rekao je u četvrtak američki veleposlanik u Kini Jon Huntsman. Dodao je i kako vrijednost juana ima utjecaja na američku ekonomsku aktivnost. Huntsmanove riječi na neki su način odgovor na ovotjedne izjave kineskog premijera Wena Jiabaoa koji je rekao kako tečaj juana nije podcijenjen te da će se Kina oduprijeti državama koje je prisiljavaju na aprecijaciju valute. No Jiabao je izrazio nadu kako će se sadašnje nesuglasice između SAD-a i Kine izgladiti, tim više jer su odnosi sa SAD-om na vrhu diplomatskih prioriteta službenog Pekinga. Međutim, nema sumnje kako bi popuštanje pritisku i jačanje juana katastrofalno djelovalo na kineske izvoznike u radno intenzivnim djelatnostima. Prema podacima kineskog Vijeća za promociju međunarodne trgovine koje okuplja više od 1000 izvoznika iz 12 djelatnosti, jačanje juana suočilo bi izvoznike s velikim gubitkom dobiti. Udar na brodogradnju Samo kineska brodogradilišta u ovome trenutku imaju narudžbe vrijedne 150 milijardi dolara, tvrdi za Reuters Zhang Wei, dopredsjednik Vijeća. Uz vanjske pritiske za jačanje valute, vlada je pod još većim domaćim pritiskom za daljnje slabljenje juana, tvrdi Wei. Dodaje kako se kineske tvrtke od jačanja valute štite izvozeći više u Europu, Afriku, Bliski istok i Južnu Ameriku. Nagli rast juana upropastio bi mnoge kineske tvrtke, pa čak i industrijske grane koje godinama žive od izvoza. Istodobno bi milijuni radnika završili na cesti. Analitičari smatraju da će Kina popustiti, ali polako. Jačanje valute Udar na izvoznike Na mogućnosti jačanja valute i njezine efekte sprema se i kinesko ministarstvo financija. Prema pisanju Reutersa, posebni timovi ministarstva ovaj su mjesec posjetili tvrtke u Šangaju, Guandongu i Zhejiangu s namjerom ispitivanja njihove otpornosti na jačanje tečaja juana. U veljači su slične testove provela i ministarstva trgovine te industrije. Uz brodogradilišta smatra se da bi jačanje tečaja kineske nacionalne valute ponajviše pogodilo kineski izvoz telekomunikacijske opreme te izvoz u metaloprerađivačkoj industriji.

