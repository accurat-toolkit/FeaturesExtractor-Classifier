Hrvatska Vlada je nakon posjeta potpredsjednice Đurđe Adlešić odobrila inicijativu HGK-a. U predstavništvo u Kabul su poslani Stanko Dunatov i Zvonimir Radiček- prenosi Večernji list. "Afganistan treba sve vrste roba i usluga, a u vladinom proračunu nalazi se nekoliko milijardi dolara koje će se svake godine potrošiti na uvoz roba i usluga te na infrastrukturne projekte", kažu Dunatov i Radiček. "U idućih nekoliko tjedana otvaramo predstavništvo Hrvatske gospodarske komore u Kabulu", kaže dvojac. Zadatak im je upoznati hrvatske tvrtke s natječajima, obaviti sve pripreme za dolazak gospodarstvenika te im omogućiti kontakte. Dunatov i Radiček smatraju kako Afganistan postaje svjetski biznis, a mnoge razvijene svjetske zemlje pokušavaju se ubaciti na ovo brzorastuće tržište. NATO ima veliki proračun u Afganistanu budući da je u toj zemlji stacionirano nekoliko desetaka tisuća vojnika ISAF-a. Među njima nalazi se i tristotinjak hrvatskih vojnika . NATO financira izgradnju infrastrukture, zgrada, aerodroma, telekomunikacijski i energetski sektor. Uvozi i goleme količine hrane, pića i ostale robe za što se i godišnje troši oko dvije milijarde dolara. Hrvatskoj se, uz dozvolu NATO-a, otvara mogućnost za izvoz roba i usluga u vrijednosti četrdesetak milijuna eura u iduće dvije godine. No, dvojac iz HGK-a cilja na civilni sektor koji se brzo širi, kako bi hrvatske kompanije uzele dio investicija koje će ugovarati afganistanska vlada, a koja je za te svrhe namijenila nekoliko milijardi dolara godišnje. "Na novo brzorastuće tržište napokon dolazimo u pravo vrijeme, a na našim je tvrtkama da se ne boje doći na ovo tržište", smatra Donatov. "Licencu za slobodan pristup svim natječajima koje otvara afganistanska vlada do sada imaju SAD, Kanada, Rusija, Indija,Pakistan i Hrvatska", kaže potpredsjednica Vlade Đurđa Adlešić. Neke hrvatske tvrtke su već poznate u Afganistanu- Podravka, Đuro Đaković, Končar…- a poslovne mogućnosti otvaraju se i građevinskom sektoru. Šansa za naše gospodarstvo su i natječaji za nabavu medicinske opreme, IT tehnologija, poljoprivreda. "Dolazak na ovo tržište je skup, no i profit je ekstra velik", kažu Dunatov i Radiček. Smatraju kako će hrvatske tvrtke, u suradnji s HGK, iskoristiti ovu veliku priliku. Inače, Afganistan je članica srednjoazijske Organizacije za gospodarsku suradnju koja obuhvaća tržište od oko 400 milijuna stanovnika. Uspije li Hrvatska na tom tržištu, to će biti odskočna daska i za još neke zemlje u toj regiji. Ovo je prvo izvaneuropsko predstavništvo HGK. Prethodni članci: Hrvatskoj milijunski poslovi u Afganistanu (31.03.2010.) Hrvatska šalje još 20 vojnika u Afganistan (30.04.2010.) Danas.hr 24.05.2010.

