Stanovnik Bruxellesa zaražen bakterijom NDM-1, superotpornom na gotovo sve antibiotike, umro je nakon povratka iz Pakistana, odakle je podrijetlom, objavili su u petak izvori belgijske bolnice gdje se liječio. Slučaj je bio otkriven u Belgiji u lipnju, rekao je mikrobiolog Denis Pierard iz bruxelleske sveučilišne bolnice AZ VUB. Bakteriju, koja proizvodi enzim nazvan New Delhi metalo-beta-laktamaza izolirao je već 2009. stručnjak Timothy Walsh sa sveučilišta u Cardiffu kod švedskog pacijenta koji se liječio u Indiji. Do danas su stručnjaci izolirali NDM-1 kod 37 pacijenata u Velikoj Britaniji, a neki od njih putovali su u Indiju ili Pakistan na operacije u sklopu medicinskog turizma. "On je bio dijabetičar i živio je u Bruxellesu. Na putu u Pakistanu doživio je prometnu nesreću te je bio prebačen u bolnicu gdje su mu liječili veliku ranu na nozi, a zatim je vraćen u Belgiju sa sepsom", rekao je mikrobiolog. NDM-1 je bakterija visokootporna na gotovo sve antibiotike, uključujući i karbapeneme, koji se općenito koriste u hitnim slučajevima i pri liječenju tvrdokornih infekcija. U Belgiji je ove godine zabilježen još jedan slučaj zaraze superbakterijom, rekao je za belgijsku televiziju RTBF Youri Glupczynski.

