Svijet Utorak, 25.05.2010. Tagovi: Sjeverna Koreja, Južna Koreja 18:15 Sjeverna Koreja prekinula sve odnose s Južnom Korejom Sjeverna Koreja u utorak je prekinula sve odnose s Južnom Korejom, uključivo i komunikacijske, objavila je službena sjevernokorejska agencija KCNA. "Odbor za mirno ujedinjenje Koreja službeno proglašava stupanje na snagu odlučnih mjera potpuna zamrzavanja međukorejskih odnosa, odustajanje od sporazuma o neagresiji između Sjevera i Juga i zaustavljanje svake suradnje dviju zemalja", prenosi KCNA. Pjongjang je objavio da će izbaciti sve južnokorejsko osoblje iz zajedničkog industrijskog kompleksa Kaesonga, sjeverno od crte razgraničenja. Svim južnokorejskim brodovima i zrakoplovima bit će zabranjen pristup sjevernokorejskim pomorskim vodama i zračnom prostoru, dodaje KCNA. Sjevernokorejski vođa Kim Jong-Il stavio je svoju vojsku u stanje pripravnosti pošto je Seul zaprijetio da će "naplatiti cijenu" Sjevernoj Koreji zbog torpediranja južnokorejskoga ratnog broda "Cheonana" potkraj ožujka. Južna Koreja je u ponedjeljak objavila da će zbog toga izgreda zatražiti nove sankcije UN-a i prekinuti trgovinu sa sjevernim susjedom. Sjevernu Koreju su prošli tjedan međunarodni istražitelji proglasili odgovornom za torpediranje ratnog broda "Cheonana" kad je smrtno stradalo 46 mornara. Pjongjang je odlučno odbacio da stoji iza napada na brod. "Uopće više ne treba iskazivati bilo kakvu strpljivost prema takvim manijacima konfrontacije, izdajicama i ulizicama kakav je predsjednik (južnokorejski) Lee Myung Bak i krug oko njega", priopćio je Pjongjang. Ova odluka vrhunac je u rastu napetosti između dviju Koreja od potapljanja Cheonana. (H)

