Hrvatski državljanin uhićen u Irskoj zbog sumnje da je s još šestoricom planirao atentat na švedskog karikaturista u dobrom je stanju, a bude li protiv njega podignuta optužnica, vjerojatno će poricati optužbe, tvrde lokalni mediji. Kako neslužbeno doznajemo, Danijel Oršoš (26), koji je od utorka u pritvoru u Kilkennyju, danas je izašao pred okružni sud u Waterfordu u sklopu istrage o planiranju atentata na Šveđanina Larsa Vilksa, koji je na svojim karikaturama prikazao proroka Muhameda s tijelom psa. Neuobičajeno za Irsku, novinarima i građanima nije bio dopušten ulazak u sudnicu kako bi se zaštitio identitet osumnjičenih. Riječ je o tri osobe iz Alžira te po jednoj iz Hrvatske, SAD-a, Libije i Palestinske samouprave. Svih sedam osoba islamske su vjeroispovijesti. Odvjetnik Brian Chesser, koji je tijekom 65-minutnog saslušanja zastupao Oršoša i još šestoricu optuženih, tražio je da se njegovim branjenicima ukine pritvor, no policija je ipak dobila dodatno vrijeme za njihovo ispitivanje. - Zastupam grupu od sedam osoba koje su u pritvoru zbog urote da ubiju švedskog umjetnika. Među njima je i jedan Hrvat. Sve što vam mogu reći jest da je nakon početnih 48 sati njegov pritvor produljen za još 72 sata. Mogući je i dodatni zahtjev da se to produlji još 48 sati - rekao nam je Chesser. Dodao je kako ne zna bi li i kada mogla biti podignuta optužnica. - To je pitanje za tužitelja. Mi zapravo ne možemo vidjeti dokaze prije nego što slučaj dođe na sud. Tek tada ih uopće možemo vidjeti. Stoga ne znam kakve dokaze ima Garda. Možemo vidjeti samo neke komadiće koji se odnose na pitanje pritvora - rekao je Chesser koji će vjerojatno sedmorku zastupati i ako slučaj dođe do suda. Irski mediji objavili su još neke detalje o povezanosti 46-godišnje Amerikanke Colleen LaRose, koja je na internetu koristila nadimak Jihad Jane i navodno bila glavni planer atentata na Vilksa. Navodno se prvo sprijateljila s više muslimana u Irskoj, a zatim ih “sponzorirala”, odnosno jamčila za njih na ekstremističkim islamističkim web stranicama. Neki od njih su tako dobili lozinke za privatne chatove na internetu gdje su raspravljali o atentatu na Vilksa. Američki tužitelji tvrde da je naredila da se švedski karikaturist ubije na način koji će zastrašiti “cijeli svijet kufara”, odnosno nevjernika. (JL)

