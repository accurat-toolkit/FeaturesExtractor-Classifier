Izbor Britanca Roberta Edwardsa za dobitnika Nobelove nagrade za medicinu izazvao je oprečne reakcije, od pohvala do kritika i osude, javljaju agencije, podsjećajući da je najnoviji laureat poznat kao "otac" izvanmaternične oplodnje (IVF) i prve "bebe iz epruvete". "Bob Edwards je jedan od naših najvećih znanstvenika", kazao je ravnatelj klinike Bourn Hall, nedaleko od Cambridgea, koju je utemeljio sam Edwards. "Njegov je rad početkom 60-ih godina poboljšao živote milijuna ljudi", dodao je Mike Macnamee. Prva "beba iz epruvete", Louise Brown, ocijenila je izbor švedskog instituta Karolinska "fantastičnim". "I ja i moja majka smo tako sretne što je jedan od pionira izvanmaternične oplodnje dobio priznanje koje zaslužuje", kazala je Brown, čije riječi prenosi AFP. Ona je 2006. rodila dječaka prirodnim putem. >>Znanstvenici stvorili embrij s tri roditelja Na tu teme se iz Vatikana oglasio predsjednik Pontifikalne akademije za život koja se bavi etičkim pitanjima i oštrim riječima napao izbor Edwardsa za dobitnika Nobelove nagrade za medicinu. "Bez Edwardsa, ne bi bilo tržišta za prodaju milijuna jajnih stanica ni hladnjaka prepunih embrija", kazao je msgr. Ignacio Carrasco de Paula. "U najboljem slučaju, čekaju da ih se prebaci u maternice, ali najčešće završe napušteni ili umru, za što je odgovoran novi Nobelovac", dodao je de Paula. Vatikan od 2008. prihvaća potpomognutu oplodnju, ali smatra moralno i etički upitnim izvanmaterničnu oplodnju zbog koje se "žrtvuje" veliki broj embrija. Put za prvu "bebu iz epruvete" Dodine 1968., Edwards i Patrick Steptoe završili su rad na izvanmaterničnoj oplodnji ljudskog jajašca i time utrli put za prvu "bebu iz epruvete" 1978. godine, što je milijunima neplodnih parova u svijetu pružilo priliku za reprodukciju. Steptoe je umro dvadeset godina poslije, a Edwards je 2001. dobio ugledno priznanje za svoj rad Albert Lasker Clinical Medical Research Award. Otada je Edwards ostao podalje od javnosti, no smatra se da je svojim otkrićem pomogao rađanju četiri milijuna djece u svijetu začete oplodnjom "in vitro". Medicina je tradicionalno prva od Nobelovih nagrada koje se dodjeljuju svake godine.

