Ovogodišnja Nobelova nagrada za mir dodjeljena je kineskom vodećem disidentu Liu Xiaobou. Da je postao nobelovcem 54 godišnji Liu saznat će, ako i kada mu netko dojavi, u zatvoru. Naime, prošle godine osuđen je na 11 godina zatvora zbog poticanja "subverzije državne moći". To, prevedeno na neki razumljiviji jezik, u slučaju Liua znači: da se usudio izraziti želju da se u Kini dogode i političke reforme. Konkretno, potpisao je dokument koji ga je doveo u još jedan sukob s aktualnom vlašću. To je Povelja 08, objavljena prije dvije godine u prosincu, a kojom se poziva na donošenje novog ustava zemlje, neovisno sudstvo i slobodu govora! Dovoljno da ga vladjuća komunistička patija proglasi neprijateljem i osudi na višegodišnji zatvor! Kada bi se danas, nakon objavljivanja Nobelove nagrade za mir, netko raspitivao kod "običnih" Kineza tko je Liu Xiaobo, teško da bi takvog našli na ulici. Režim je dosljedan u čuvanju javnost od "neugodnosti". Supruga vodećeg disidenta Liu Xia, koja ga može posjećivati jedanput mjesečno i pod nadzorom s njim razgovarati jedan sat, vjeruje da će jednog dana njegov doprinos borbi za ljudska prava biti prepoznat i u domovini: " Danas je njegovo ime nepoznato ali jednog dana, čak i ako ga neće smatrati herojem, govorit će o njemu kao o jako dobrom građaninu, primjeru u koji se treba ugledati"! Liu Xiaobo ima 20-godišnju povijest uvjeravanja vlasti da promijeni ponašanje prema svojim građanima. Za vlast ima previše lica: politički aktivist, pisac, sveučilišni profesor i ono najvažnije stalna neugoda Komunističkoj partiji Kine. Sudjelovao je u prosvjedima na Tiananmenu za što je osuđen na dvije godine zatvora. Godine 1996. spremljen je na tri godine u logor za preodgoj jer je problematizirao jednopartijski sustav. Od zabranjenih tema u Kini, Liu se usudio kritizirati partiju zbog ponašanja prema Tibetancima. Upravo po tome postao je poznat i izvan granica Kine. Naravno da je odluka Nobelova odbora iz Osla razbjesnila kineski politički vrh. Bijesni su na Komitet još od 1989. kada je u godini masakra na Tiananmenu, nagradu dobio Dalaj-lama! Kako se o svemu pa i o mogućim kandidatima pročuje unaprijed, službeni Peking upozorio je Odbor da im ne padne na pamet, a što su i lani pokušali, nagraditi disidenta jer će: pogoršati odnose s Norveškom!!!!!! Naime, Oslo i Peking su pred potpisivanjem važnog ugovora o izvozu nafte i te tehnologije vezane uz to. Iz kineskog ministarstva vanjskih poslova poručeno je kako je nagradom poslana pogrešna poruka svijetu te da je kineski narod smatra napadom Zapada na ono za što se oni zauzimaju. Glasnogovornica ministarstva održala je i dodatnu lekciju svijetu o ciljevima nagrade za mir: unapređivanje mira između naroda i prijateljstvo te razoružanje. Dakle, Kina drži odluku neprijateljskom! Nije to novina, već uhodana reakcija u kojoj se svako strano, a pogotovo domaće propitivanje političkih odluka ili raspravljanje o nuždi političkih reformi uz uznapredovale gospodarske, smatra zločinom, kriminalnim djelom. Javna politička rasprava stoga nije moguća, ona se održava putem interneta iza dobro zatvorenih vrata. Privatno! I što je postignuto ovogodišnjom Nobelovom nagradom za mir? Podsjetiti svijet u kojem je Kina neizostavni važan dio, da u 21. stoljeću ljudi tamniče zbog pozivanja na demokraciju, ljudska prava i dignitet. Kineze, da svijet zna što se događa ma koliko oni to skrivali! Naravno, sama odluka neće promijeniti ponašanje kineskih partijaca, kao što ni nagrada Aung San Suu Kyi nije prekinula njezin zatvor, a još manje promijenila ponašanje burmanskog režima. Promjene u političkom životu u Kini dogodit će se onda kada partija bude prisiljena shvatiti kao i u gospodarstvu da dalje ne može. Ako je Nobelova nagrada za mir početak toga puta, uloga je ispunjena!

