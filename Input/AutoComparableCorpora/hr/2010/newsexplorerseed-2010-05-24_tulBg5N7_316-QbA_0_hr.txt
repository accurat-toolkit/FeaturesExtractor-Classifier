Foto: Tomislav Krasnec Ekskluzivno:Peter Galbraith I vi Hrvati uzalud ratujete u Afganistanu! Globus / 04.05.2010. 19:45:45 Peter Galbraith, bivši američki veleposlanik u Hrvatskoj, koji je lani, kao zamjenik šefa misije Ujedinjenih naroda u Afganistanu, upozorio na masovnu prevaru na tamošnjim predsjedničkim izborima, ali ga je UN potom otpustio Richard Holbrooke, arhitekt Daytonskog sporazuma kojeg je američki predsjednik Barack Obama prošle godine poslao u Afganistan i Pakistan da izvede isti trik koji je za Clintona izveo u Bosni, jednom je izjavio: “Teško je definirati kako bi izgledao naš uspjeh u Afganistanu. Ali znat ćemo kad ga vidimo.” Po istom principu, teško je definirati i debakl u Afganistanu, ali trebali bismo ga prepoznati kad ga vidimo. Peter Galbraith, bivši američki veleposlanik u Hrvatskoj, koji je suradnju s Holbrookeom preselio s Balkana u Afganistan - gdje je Galbraith prošle godine bio zamjenik šefa UN-ove misije - to vidi već sada. I zviždi iz sve snage! Galbraith je bio prvi i najutjecajniji diplomat koji je prošle jeseni upozorio na masovnu prevaru na afganistanskim predsjedničkim izborima. UN ga je, međutim, otpustio i najurio iz Afganistana. Nekoliko mjeseci potom Galbraithove optužbe pokazale su se točnim i UN i Amerika oduzele su oko milijun glasova predsjedniku Hamidu Karzaiju i natjerali ga na drugi krug. Ali oporbeni kandidat Abdullah Abdullah odustao je od drugog kruga jer nije bio uvjeren da se prevara neće ponoviti. Hamid Karzai bio je miljenik Amerike i Europe kad je, po svrgavanju talibana, 2002. instaliran za predsjednika, a zatim i izabran na prvim afganistanskim predsjedničkim izborima 2004. Amerika je u to vrijeme svoju pozornost usmjerila na rat u Iraku i zapostavila svoju i NATO-ovu misiju u Afganistanu, gdje su se talibani polako počeli regrupirati i vraćati na područja na kojima centralna Karzaijeva vlast nije bila jaka. Dolaskom Obame u Bijelu kuću, pozornost američke vojske ponovno je usmjerena na Afganistan: poslani su najbolji generali i dodatne trupe, pokrenuta je jedna ofenziva na jugu, uskoro slijedi ofenziva na talibansko uporište Kandahar... Jesenski predsjednički izbori bili su prijeloman trenutak jer Obami, da bi ostvario uspjeh u Afganistanu, treba legitiman i pouzdan afganistanski predsjednik s kojim može surađivati. Ali, izbori su se pretvorili u fijasko kad je otkriveno da je trećina Karzaijevih glasova bila lažna. Afganistanskog predsjednika Karzaija danas mrzi veći dio američke administracije, ali ipak s njim surađuju jer nemaju s kim drugim. Ali najveća je mržnja između Karzaija i Galbraitha, koji su postali smrtni neprijatelji. S Galbraithom razgovaram na kampusu Sveučilišta Harvard u Cambridgeu u američkoj državi Massachussetts, gdje Galbraith ima kuću (premda ne živi u njoj, nego u Vermontu). Pošto je protjeran iz Afganistana, Galbraith je tužio UN za nezakonit otkaz i posvetio se pisanju knjige o Afganistanu i Pakistanu. Često je u američkim medijima, ne samo zbog Afganistana nego i zbog Iraka, gdje je nedavno otkriveno da je privatno radio za jednu norvešku naftnu kompaniju u vrijeme dok je javno savjetovao iračke Kurde kako da se izbore za autonomiju. Galbraith se brani da u tome nije bilo ničeg nezakonitog te da je pomogao iračkim Kurdima da stvore naftnu industriju. Ali mnogi su u tome vidjeli dokaz da su Amerikanci zauzeli Irak samo da bi kontrolirali zaradu od iračke nafte. Galbraith u ovom intervjuu govori najviše o Afganistanu, tvrdi da predsjednik Karzai “nije normalan” i da insajderi u palači u Kabulu smatraju da je izgubio razum pušeći hašiš. Prije koji tjedan na američkoj televiziji doveli ste u sumnju Karzaijevu mentalnu stabilnost. Otkud vam to? - Njegovo je ponašanje divlje i nepredvidljivo. Među diplomatima u Kabulu vrlo je dobro poznato da je on emotivno neuravnotežen. Pogledajmo kakve je izjave davao samo prošloga mjeseca. Prvo je rekao da sam ja krivotvorio afganistanske izbore da bih njega optužio! Iskreno govoreći, ne volim Karzaija i, da sam htio ukrasti izbore, ne bih ih nikako ukrao za njega. Drugo, naravno, nisam uopće mogao ukrasti izbore. Treće, ja sam dobio otkaz u UN-u jer sam htio pošteno prebrojavanje glasova. Optužiti mene kao organizatora izborne prevare od koje je on imao koristi - to je vrlo apsurdna i čudna izjava. Osim što je optužio vas osobno i SAD za izbornu prevaru, izjavio je i da bi se možda mogao prikloniti talibanima. Kako to objašnjavate? - Da, i to u trenutku dok imamo 100 tisuća američkih vojnika koji se bore za njegovu vladu! Očito nije riječ o pametnom strategu, nego o izljevu ne sasvim normalnog čovjeka. Postoje razna objašnjenja. Ali, iskreno, imamo informacije koje govore da Karzai ima određenu sklonost prema jednom od najpopularnijih izvoznih proizvoda Afganistana. I ne mislim pritom na heroin ili opijum... Dakle, ako nije opijum, onda je marihuana ili hašiš, to je jedina druga droga koju Afganistan masovno proizvodi... - Da, pušenje hašiša vrlo je rašireno u Afganistanu. Ali samo zato što je vrlo rašireno ne znači da nema određene efekte. Želite reći da bi se zemlje čiji se vojnici u Afganistanu bore za Karzaija trebale upitati: zašto uopće pomažemo tom čovjeku? - Želimo li imati svoje vojnike - američke, hrvatske, bilo koje druge - koji se bore za vladu koja je rezultat masovne prevare? Želimo li se boriti za predsjednika koji govori da će se priključiti talibanima? Kad bih ja ili član moje obitelji služio kao vojnik u Afganistanu, zapitao bih se o tome. Moramo se pitati i može li naša misija uspjeti s takvim predsjednikom. Recimo da NATO-ove trupe oslobode teritorij od talibana, što onda? Trebamo afganistansku vojsku i policiju koji mogu održati sigurnost, vladu koja može zajamčiti poštenu administraciju i osvojiti podršku stanovnika. Ničeg od toga nema. Karzaijev mandat obilježen je korupcijom i neefikasnošću, a sada i nelegitimnošću jer je ostao na vlasti uz pomoć prevare. Kako takva vlada može biti naš partner? A ako nemamo partnera, misija ne može uspjeti. A ako misija ne može uspjeti, ne bismo trebali imati trupe u Afganistanu.

