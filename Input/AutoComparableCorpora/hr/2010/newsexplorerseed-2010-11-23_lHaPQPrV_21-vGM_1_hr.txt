"Ostajemo optimisti ali pripremamo se na sve mogućnosti koje uključuju i mogućnost smrtno stradalih nakon onog što se dogodilo", izjavio je zapovjednik lokalne policije Gary Knowles na konferenciji za tisak. Direktor ugljenokopa u kojem je došlo do eksplozije u petak ujutro Peter Whittall također je u ponedjeljak ujutro izrazio sumnju u uspjeh spasilačke operacije. "Istina je da nismo imali nikakve vijesti otkad su dvije osobe uspjele izaći iz rudnika. Obiteljima postaje sve teže kako sati odmiču", izjavio je on novinarima. Riječ je prvim izjavama novozelandskih dužnosnika u kojima se otvoreno govori o mogućnosti da su rudari poginuli u eksploziji metana u rudniku ugljena Pike River. Te izjave bile su hladni tuš nakon nade koje su izazvale optimistične izjave novozelandskog premijera Johna Keya na tv postaji Sky News. "Informacija kojom raspolažem govori o tome da ima kisika u rudniku te da su svi izgledi da su rudari uspjeli doći do džepa s takvim prilivom kisika te da su stoga živi", kazao je Key. Od eksplozije u petak nije bilo kontakta s 29 rudara u rudniku Pike River, smještenom na zapadnoj obali Južnog otoka Novog Zelanda. Spasilačkim službama još uvijek nije dopušten ulazak u rudnik zbog visokih koncentracija plinova koji bi mogli izazvati eksploziju. Kako se procjenjuje, operacija spašavanja sigurno neće početi prije utorka. (hina/metro-portal)

