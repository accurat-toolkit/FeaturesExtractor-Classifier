Iznimno visok bodovni kriterij obilježio je ovogodišnje upise u srednje škole u županiji. Gotovo sve gimnazije i ekonomske škole popunjene su u prvom upisnom krugu. U SŠ Tina Ujevića u Kutini učenici s čak 58 bodova nisu se mogli upisati u Gimnaziju jer nije bilo dovoljno mjesta. – Prag za Gimnaziju bio je 50 bodova. Lani je najniži broj bodova bio 55 za opću i 54 za matematičku gimnaziju, a sada se i oni s četiri boda više ne mogu upisati. Čak 47 od 56 učenika, kolika je kvota u općoj gimnaziji, ima 60 bodova. Ispada da su svi genijalci, a kada radimo inicijalne testove iz matematike, više od polovice učenika dobije 1 ili 2, dok su u osnovnoj imali odličan – kazao je ravnatelj prof. Jakov Novokmet. U sisačkoj Gimnaziji upisano je 88 učenika u opći i 28 učenika u jezični smjer. Bodovni prag bio je 52, a 56 bodova imala je zadnja osoba na rang-listi za opći smjer. Zadnji upisani u petrinjskoj gimnaziji ima 51 bod, što je pet bodova više od praga. Osim u gimnaziji i ekonomskoj, popunjena su i sva mjesta za veterinarskog i prehrambenog tehničara, a ostaje još slobodnih mjesta za voćare, vinogradare, vinare, cvjećare i mesare. Ekonomsko usmjerenje popunjeno je u prvom upisnom krugu, a slobodnih mjesta u prvim razredima Srednje škole Glina ima u gimnaziji, elektrousmjerenju i prodavačima. Bodovni prag za opću gimnaziju je 46 bodova, a za ekonomiste 40 bodova. U sisačkoj Srednjoj školi Viktorovac sve je popunjeno. Izrazito je velik interes za farmaceute i medicinske sestre tehničare, za koje je bilo čak 69 prijava, a prima ih se 28. – Nismo očekivali tako velik broj prijava i visok broj bodova. Primjerice, prag za medicinske sestre je 40, a najmanji broj bodova upisanih je 54, a za farmaceute 55, dok je prag 42 boda – kazala je ravnateljica Marica Marinković. Velik interes za tehničare cestovnog prometa i vozače iznenadio je ravnatelja sisačke Obrtničke škole Ivicu Beloglavca. Dio se nije uspio upisati na željene smjerove, no odmah su izabrali alternativu. Ipak, za trogodišnje smjerove, poput građevinskog tehničara, zidara, tesara, krovopokrivača, stolara, soboslikara i krojača, ostalo je mjesta, ukupno 48. U novskoj Srednjoj školi popunjeni su gimnazija te smjer prodavača, u Ekonomskoj je ostalo malo mjesta, dok su smjerovi za automehaničara, bravara i stolara slabo popunjeni. U sisačkoj Obrtničkoj školi samo su neki smjerovi popunjeni u prvom krugu, a doznajemo i da je bilo upita za ukinute smjerove autolimara, limara i bravara. Ti učenici morali su odabrati druge smjerove. U sisačkoj Tehničkoj školi popunjeni su smjerovi za tehničara za elektroniku i tehničara za računalstvo, a u kutinskoj svi četverogodišnji smjerovi. Hrvatska Kostajnica jedina odudara od trendova u županiji. U Gimnaziji je ostalo čak 12 mjesta od 24, koliko ih je predviđeno. Prag je bio 46 bodova, što je ujedno najniži broj bodova upisanih učenika. U Ekonomskoj ima još 10 mjesta. Zanimljivo je i to što su u toj srednjoj školi popunjena sva mjesta za šumare, stolare i krojače.

