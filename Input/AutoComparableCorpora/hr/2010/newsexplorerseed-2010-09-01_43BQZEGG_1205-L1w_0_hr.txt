Američka policija ubila je naoružanog napadača koji je jučer zatočio troje talaca u sjedištu televizijske postaje Discovery Channel u Silver Springu u neposrednoj blizini Washingtona. Prema policijskim procjenama, sve troje talaca, dvoje zaposlenika Discoveryja i zaštitar, bilo je tijekom višesatnog zatočeništva u životnoj opasnosti, a nakon policijske intervencije neozlijeđeni su izvedeni iz zgrade. Kako je priopćeno, zatočio ih je James Lee, borac protiv onečišćenja okoliša koji je sudjelovao i u nizu prosvjednih aktivnosti protiv medijske kompanije Discovery. On je od Discovery Channela zahtijevao da prestane ohrabrivati rađanje novorođenčadi te da počne emitirati emisije posvećene načinima spašavanja planeta, po mogućnosti u formatu igranog showa. Napravite ih zanimljivima kako bi ih ljudi gledali i primjenjivali rješenja, rekao je u manifestu koji je objavio na internetu 2008. U njemu o ljudima govori kao o parazitima. Ljudi su destruktivna, prljava stvorenja koja uništavaju ono što je ostalo od planeta svojim dvostrukim moralom i kulturom razmnožavanja, stoji u manifestu u kojem se obrušio i na imigraciju, poljoprivredu, oružje za masovno uništenje, onečišćenje itd. Lee je 2008. osuđen zbog remećenja javnog reda i mira jer je prosvjedovao u blizini zgrade Discovery Channela i bacao novac u zrak.

