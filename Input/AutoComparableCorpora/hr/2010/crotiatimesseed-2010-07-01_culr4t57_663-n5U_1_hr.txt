ZAGREB - Podjele “kulena” i kupnje automobila, najčešće Passata i Mercedesa, bile su glavne šifre koje su nogometaši uhićeni u policijsko-uskočkoj akciji Offside koristili u telefonskim razgovorima s osobama osumnjičenima za organiziranje namještanja rezultata utakmica 1. HNL radi ostvarivanja velikih zarada na kladionicama u Hrvatskoj i inozemstvu. Vodič kroz transkripte: Kulen = 1000 eura, Auto = dogovor oko namještaljke, Portir = golman, Krumpiri = broj golova, Crnac = podmićen igrač VEZANE VIJESTI Vijesti Komentari Nisu pazili što govore Auti su pritom predstavljali dogovor oko namještanja. “Auto košta 35 tisuća”, značilo je da organizatori nogometašima moraju dati 35.000 eura za odgovarajući rezultat. Novac su dijelili razgovarajući o kulenima, a jedan kulen bio je sinonim za tisuću eura. “Kuleni su kod mene, sutra navečer svi idemo na večeru”, glasi poruka koju je Mario Čižmek poslao Ivanu Banoviću nakon što su, u skladu s ranijim dogovorom, izgubili utakmicu 29. kola protiv Cibalije u Vinkovcima sa 5:0. Čižmek, Banović i Jasmin Agić od prvoosumnjičenog Vinka Šake dobili su po tri “kulena”, a još šest igrača dobilo je po dva “kulena”. Broj kulena trebao je biti i veći, ali su organizatori imali problema zbog naglog smanjenja koeficijenta na kladionicama neposredno prije utkamice. “Auto je u dobrom stanju” ili “Passat je dobar”, značilo je da je sve dogovoreno. “Auto je u kvaru, nema vozača, ništa” bila je pak jedna od šifri da dogovor otpada. Međutim, kako proizlazi iz dokaznog materijala prikupljenog tijekom višemjesečne akcije, a u koji smo imali uvid, zapravo se ne može govoriti o tome da su organizatori prijevara i nogometaši strogo pazili što govore preko telefona, jer su snimljeni i razgovori u kojima se izravno spominju “tisuće eura”, konkretni rezultati i slično. Teme razgovora Više se stječe dojam da su se samo ponekad trudili prikriti pravu temu razgovora, a da su zapravo često kao svojevrsnu šatru koristili izraze poput “portira” umjesto vratara, “krumpire” umjesto broja pogodaka te broj “crnaca” umjesto podmićenih igrača i slično. Već i površnim čitanjem dokaznog materijala može se zaključiti da prijevare na kladionicama imaju mnogo veću dimenziju od otkrivenih slučajeva s igračima iz četiri kluba 1. HNL te da prevaranti zapravo surađuju na međunarodnoj razini, a preko pojedinaca u određenim zemljama “odrađuju” namještanja utakmica na njihovu terenu. Nagrada za jedanaesterac Tako je i prvoosumnjičeni Vinko Šaka očito odrađivao “posao” za slovenske državljane Dina Lalića i Admira Suljića. Šaka je uvijek zadužen za pregovore s igračima. Tako, primjerice, komunicira s više igrača i trenerom Croatije Sesveta, i na dan utakmice protiv Cibalije dovršava dogovore i izvještava Darija Šuška: “Sve je OK, doći ću gore. Čuo sam se s coachom, prodao sam mu Passata. Sad moram donijeti kauciju za Passata. Sve je OK, sve miruje, sve je onako kako smo rekli da mora biti... Onome tko stavi na bijelo (skrivi jedanaesterac nap.a.) ima jedan kulen nagrade”.

