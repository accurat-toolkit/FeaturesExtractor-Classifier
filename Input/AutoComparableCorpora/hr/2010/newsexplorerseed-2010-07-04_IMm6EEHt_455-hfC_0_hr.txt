Španjolac Rafael Nadal pobjednik je ovogodišnjeg Wimbledona nakon što je sa 6:3, 7:5, 6:4 slavio protiv Čeha Tomaša Berdycha za dva sata i 13 minuta igre. To je njegov drugi naslov u All England Clubu, a najbolji je bio i 2008. godine. Nadalu, koji je prije mjesec dana navršio 24 godine, trijumf u Wimbledonu osmi je Grand Slam naslov u karijeri. Uz dva Wimbledona, osvojio je još i pet Roland Garrosa te jedan Australian Open. Berdychu, 12. nositelju turnira, nastup u finalu Wimbledona bio je prvi finale nekoga Grand Slama u karijeri. Češki tenisač na putu do završnice izbacio je šesterostrukog wimbledonskog pobjednika Rogera Federera i trećeg nositelja Novaka Đokovića, ali Nadalu se nije uspio kvalitetno suprotstaviti. Igraču s Mallorce pobjedu je donijela kombinacija brutalnih udaraca i čiste brzine. Obojica tenisača držala su svoje servise u prvih šest gemova na sunčanom središnjem terenu All England Cluba, igrajući bez pritiska. Španjolčevu usredotočenost nije poremetio ni muški obožavatelj s natpisom Volim te, Rafa. U igri broj sedam mogao se nazreti ton u kojem će se susret razvijati, kada je Nadal napravio iskorak i oduzeo Berdychu servis. Nadalov forhend počeo je jesti Berdychov servis, što je probudilo gledatelje i donijelo mu tri break-lopte. Berdychov forehend srušio je Federera i Đokovića, ali Nadal je sve podsjetio da je njegov forehend najubojitije oružje u ovom dvoboju. Pri vodstvu od 5:3 Nadal je iskoristio drugu priliku za break i osvojio prvi set sa 6:3 za 34 minute. Nadal je spasio tri break-lopte u 12-minutnom otvarajućem gemu drugoga seta, u trenutku kad je vjetar počeo ometati obojicu igrača. Koliko se god bio trudio, Čeh nije uspijevao staviti Nadalov servis pod kontrolu. Forehendi koji su prije djelovali nisu mogli omesti Nadala, pa se u Berdychovoj igri počela osjećati rastuća frustracija. To je bilo najočitije u 12. igri drugoga seta, kad je niz Berdychovih neprisiljenih pogrešaka donio Nadalu tri break-prilike, a zatim je još jedan pogrešni forehand iz Berdychova reketa zapečatio njegovu sudbinu i donio Nadalu 2-0 u setovima. Tomaš Berdych imao je priliku postati drugi Čeh koji je osvojio Wimbledon, nakon Jana Kodeša 1973., ali Nadal mu to nije dopuštao. Spasio je i tri Berdychove prilike za oduzimanje servisa na otvaranju trećega seta. Pri 5:4 za Španjolca Berdych je servirao za ostanak u meču, a Nadal je osjetio da ga samo četiri poena dijele od naslova te je napao za 30:0. Iako je Čeh izborio izjednačenje, više nije imao snage i Nadal je mogao početi slaviti svoju drugu wimbledonsku titulu.

