Mount Merapi, najopasniji indonezijski vulkan na otoku Javi eruptirao je u utorak navečer izbacujući oblake vrućeg pepela 1,5 kilometara u zrak. Za pepelom je krenula i lava koja se slila južnom i jugozapadnom stranom vulkana. Broj smrtno stradalih u srijedu se popeo na 29, dok spasilačke službe i dalje tragaju za tijelima i preživjelima. Erupcije je uslijedila dan nakon što su vlasti podigle stupanj opasnosti na najvišu moguću razinu. Glasnogovornica bolnice Sardjito u gradu Yogyakarta, Endita Sri Andrianti, kazala je da su žrtve poginule od posljedica toplog zraka iz vulkana. "Još skupljamo podatke kako bi ih identificirali. Većina ih je na smrt spaljena", izjavila je agenciji Reuters, dodajući da još 14 pacijenata od posljedica erupcije ima teške opekline. Tisuće seljana koji su odbili napustiti svoje kuće unatoč upozorenjima preseljeni su nakon erupcije. Spasitelji kažu da je potraga za preživjelima, ali i za tijelima stradalih usredotočena na dva sela Kinahrejo i Turgo. Najmanje 15 tijela pronađeno je u kući osobe za koju se vjerovalo da je duhovni čuvar vulkana. Vulkan se nalazi na 26 kilometara od grada Yogyakarte i najaktivniji je od 69 aktivnih indonezijskih vulkana. U zadnjoj erupciji toga vulkana 2006. poginule su dvije osobe, a dogodila se nekoliko dana nakon potresa magnitude 6,3 po Richterovoj ljestvici koji je pogodio grad i okolicu i u kojemu je poginulo oko 5800 osoba. Najstrašnija erupcija bila je 1930. godine kada je poginulo 1300 ljudi. U tsunamiju 154 mrtvih, 400 nestalih Indoneziju je u ponedjeljak pogodio i tsunami izazvan potresom magnitude 7,7 po Richteru. Na otocima zapadno od Sumatre zbog toga je 113 ljudi poginulo, a za stotinama se traga. Valovi visoki tri metra potpuno su opustošili obalna sela u arhipelagu Mentawai, u vodama otoka Sumatre. "Najmanje su 154 osobe smrtno stradale a 400 ih je nestalo", kazao je u srijedu vladin dužnosnik zadužen za spašavanje u pokrajini Zapadna Sumatra. Tsunami je nanio težak udarac turizmu u arhipelagu Mentawai, otočju bogate vegetacije omiljenom među daskašima zbog valova koji se uspoređuju s onima na Havajima, no nijedan strani turist nije smrtno stradao. Prethodni članci: Budi se vulkan koji je već ubio 1300 ljudi! (25.10.2010.) Tsunami pomeo selo, 160 ljudi nestalo, traže i turiste (26.10.2010.) Hina|Danas.hr 27.10.2010.

