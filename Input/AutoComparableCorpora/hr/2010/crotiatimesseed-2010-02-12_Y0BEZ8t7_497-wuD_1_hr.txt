Nakon rekordnog vanjskotrgovinskog deficita ostvarenog u 2008. godini, koji je premašio vrijednost od 9,5 milijardi KM, smanjenje deficita u 2009. godini je najvećim dijelom posljedica ukupnog smanjenja obima razmjene uzrokovanog recesijom, a ne povećanja našeg izvoza i prodora na nova tržišta. Tako je u 2009. godini ostvaren izvoz od 5.634.418.252 KM i uvoz od 12.032.128.258 KM, što je rezultiralo deficitom od oko 6.397.710.006 KM i pokrivenošću uvoza izvozom od 46,8 %. Izvoz je smanjen za 17,71 %, uvoz za 24,48 %, a deficit za čak 29,58 %, odnosno 2.687.531.933 KM, što je rezultiralo povećanjem pokrivenosti uvoza izvozom za 8,96 %. Ipak, najrealniju sliku našeg višegodišnjeg vanjskotrgovinskog i ukupnog ekonomskog položaja daje vrijednost akumuliranog deficita, koji je od 2000. do kraja 2009. godine dostigao enormnih 63,5 milijardi KM. U strukturi prema sektorima privrede, uočljivo je poboljšanje položaja u većini sektora, uz mnogo značajnije smanjenje vrijednosti uvoza od izvoza. Izvoz je čak i povećan u sektorima agroindustrije (9,76 %) i mineralnih goriva (14,41 %), a smanjen u rasponu od 6,75 % (Drvo, papir i namještaj) do 41,54 % (Rude, metali i proizvodi). Istovremeno je uvoz znatno smanjen u svim sektorima, u rasponu od 8,33 % (Agroindustrijski sektor) do 46,07 % (Rude, metali i proizvodi….). Najveći izvoz ostvaren je u sektorima „Rude, metali i proizvodi…“ (1.106.527.440 KM), „Drvo, papir i namještaj“ (1.081.022.548 KM) i „Mašine, aparati, mehanički uređaji, kotlovi i dr.“ (856.414.143 KM), a uvoz u sektorima „Mašine, aparati, mehanički uređaji, kotlovi i dr.“ (2.643.658.644 KM), „Agroindustrijski sektor“ (2.366.347.003 KM) i „Mineralna goriva…“ (1.884.528.590 KM). Poseban problem je što je pozitivan nivo pokrivenosti uvoza izvozom ostvaren samo u sektorima „Drvo, papir i namještaj“ (155 %) i „Rude, metali i proizvodi…“ (102,78 %), dok je u ostalim sektorima bio negativan i kretao se od 69,80 % u sektoru „Koža, krzno, tekstil i proizvodi…“ do poboljšanih, ali još uvijek katastrofalnih, 19,69 % u Agroindustrijskom sektoru. Osnovni problemi ostali su nizak nivo proizvodnje, posebno one izvozno konkurentne, i loša struktura našeg izvoza, koju karakterizira izvoz sirovina i poluproizvoda, a manje gotovih – finalnih proizvoda. Tek oko 55,5 % našeg izvoza je tzv. redovni izvoz, a čak 2,39 milijardi KM iznosi vrijednost proizvoda u ovom periodu izvezenih nakon unutrašnje obrade. To praktično znači stvaranje veoma male dodane vrijednosti i zadržavanje njenog još manjeg dijela u Bosni i Hercegovini. Dramatične posljedice recesije u tehnološki zaostalim industrijama s proizvodima niske dodane vrijednosti, kao i natprosječna otpornost i znatno blaži „pad“ u rijetkim tehnološki visokorazvijenim kompanijama potvrđuju slabosti ovakve strukture naše privrede. U 2009. godini je ukupan obim razmjene smanjen i s CEFTA 2006 (za 24,08 %), ali je struktura značajno poboljšana – uvoz i deficit su smanjeni, pokrivenost uvoza izvozom povećana. Izvoz je smanjen za oko 15,72 %, uvoz za 27,99 %, što je rezultiralo smanjenjem deficita za čak 38,74 % i povećanjem pokrivenosti uvoza izvozom na 54,67 %. U pogledu strukture tržišta na koja plasiramo naše proizvode, vidan je napredak na „istočnim“ tržištima, koja postupno preuzimaju primat od Hrvatske, kao najvećeg uvoznika iz Bosne i Hercegovine. Održavanje visokog suficita s Crnom Gorom, skoro udvostručen suficit s UNMIK/Kosovom i sve veći izvoz u Albaniju jasan su pokazatelj da poboljšanja našeg vanjskotrgovinskog položaja u ovoj regiji. Posebno su ohrabrujuća poboljšanja u agroindustrijskom sektoru, s ukupnim smanjenjem uvoza poljoprivrednih i prehrambenih proizvoda za 8,35 %, uz istovremeno povećanje izvoza za oko 9,75 %. Ova pozitivna kretanja se velikim dijelom odnose upravo na područje CEFTA 2006, a osim uticajem recesije u zemljama iz kojih uvozimo, uzrokovana su povećanjem proizvodnje ranije uvoženih proizvoda u našoj zemlji, koji sada kao domaći proizvodi smanjuju uvoz i povećavaju izvoz. Pored ovog poticaja stranih ulaganja poboljšanju naše razmjene, sve više jačaju i proizvodnja i izvoz naših izvorno domaćih proizvođača, koji šire paletu proizvoda i uspješno povećavaju tržišno učešće. Tako smo već ostvarili značajan suficit u trgovini mlijekom i mliječnim prerađevinama, kao i nekim mesnim prerađevinama i pojedinim vrstama povrća, što je još prije par godina bilo nezamislivo. Istovremeno je uočljivo i povećanje učešća domaćih proizvođača na našem tržištu, čemu doprinosi i povećanje svijesti potrošača o značaju korištenja domaćih proizvoda, ali prije svega o njihovom nespornom kvalitetu. Nagovještaj nastavka pozitivnog trenda daju i nova ulaganja i povećanje proizvodnje i izvoza mnogih domaćih proizvođača, koja su nepravedno zapostavljena u odnosu na strana ulaganja. Brojne netarifne barijere s kojim se naši izvoznici suočavaju, posebno u Srbiji i Hrvatskoj, nesporno su najveća prepreka uravnoteženju naše vanjskotrgovinske razmjene. Trajno i potpuno uklanjanje ovih barijera uslovljeno je razvojem jedinstvenog sistema infrastrukture kvaliteta i priznavanjem njegove kompetentnosti i ekvivalentnosti od strane zemalja uvoznica naših proizvoda. Time bi nam se otvorila tržišta koja svojim kvalitetom i sada možemo osvajati, ali nam je ravnopravan pristup onemogućen. U međuvremenu nam je jedina šansa puna primjena CEFTA 2006 i svih raspoloživih „zaštitnih“ mehanizama u slučaju prekomjernog uvoza, dampinga ili nelojalne konkurencije. Primjena recipročnih mjera u svakom slučaju nedopuštenih barijera, u skladu s međunarodnim sporazumima i principima Evropske unije i Svjetske trgovinske organizacije, pokazala se najefikasnijim sredstvom njihovog otklanjanja. Na taj način omogućen je izvoz žive ribe, mlijeka i mliječnih proizvoda, jaja, nekih vrsta mesa i mesnih prerađevina, a očekuje se i rješavanje problema izvoza pojedinih vrsta živih životinja, itd. Zato će i trendovi razmjene s CEFTA 2006 u 2010. godini u velikoj mjeri ovisiti o ishodu započetih pregovora o zaključenju „Sporazuma/Protokola o uzajamnom priznavanju izvještaja akreditiranih tijela za ocjenu usklađenosti“, koji se vode sa Srbijom i očekuju s Hrvatskom i drugim članicama CEFTA 2006. Ako se pregovori uspješno i brzo okončaju, izvjesno je osjetno poboljšanje strukture trgovine s CEFTA 2006, jer deficit i naš nepovoljan položaj u odnosu na susjede najvećim dijelom i jeste uzrokovan njihovim netarifnim barijerama i pretjeranom otvorenošću našeg tržišta za uvoz – da je naša privreda imala ravnopravan položaj i da su odlučivali samo kvalitet i konkurentnost, situacija je odavno mogla biti mnogo bolja. Jedna od najpozitivnijih promjena i uzrok drastičnog smanjenja deficita definitivno je pokretanje proizvodnje naftnih derivata i baznih ulja i povećanje proizvodnje motornih ulja i maziva u domaćim rafinerijama, zahvaljujući kojim je značajan dio ranijeg uvoza ovih proizvoda zamijenjen uvozom sirove nafte za preradu i proizvodnju. Krajem godine je počeo i sve veći izvoz s tendencijom daljeg višestrukog povećanja, čemu će doprinijeti i ulaganje kapacitete brodskog transporta rijekom Savom. Dostignuti standardi kvaliteta naftnih derivata u skladu sa zahtjevnim evropskim standardima nagovještavaju dalje povećanje učešća u domaćoj potrošnji i veliki izvozni potencijal, koji se već ostvaruje prije svega na tržištima susjednih zemalja, ali i Evropske unije, koja je i ključno tržište za plasman baznih ulja iz modričke rafinerije. Iako se energetski sektor u svijetu suočio sa značajnim smanjenjem tražnje uzrokovanim manjim obimom proizvodnje velikih industrijskih potrošača, naše elektroprivrede ostvarile su rekordne vrijednosti izvoza, a ambiciozni planovi restrukturiranja i integracije rudnika u okviru novog koncerna Elektroprivrede BiH, kao i najave ulaganja u nove proizvodne kapacitete širom Bosne i Hercegovine mogli bi dugoročno osigurati povećanje izvoza. U neposrednoj budućnosti, međutim, izvjesno je smanjenje vrijednosti izvezene električne energije, zbog trenda smanjenja cijena na svjetskom tržištu, kao i redovnog remonta pojedinih proizvodnih kapaciteta. Recesijom je najteže pogođen naš najjači izvozni adut – metalska industrija, zbog globalnog smanjenja tražnje i cijena ruda, metala i auto-dijelova. Smanjenje proizvodnje je počelo već krajem 2008. godine, u rasponu od 25 do 50 %, a pojedini proizvodni pogoni su povremeno i potpuno obustavljali proizvodnju. Ipak, u ovoj industriji je prvoj počeo i „izlazak“ iz recesije (Aluminij d.d. Mostar), a sve je uočljiviji i ohrabrujući pozitivan trend kontinuiranog povećanja proizvodnje i izvoza, koji će izravno ovisiti o daljim kretanjima na stranim tržištima. Najveća perspektiva namjenske i autoindustrije svakako je u regionalnom povezivanju i kooperaciji. Najveća aktuelna prepreka proizvodnji i izvozu tekstilnog sektora i veliko opterećenje metalskom, je promjena carinskog tretmana tzv. „lohn“ poslova (unutrašnje obrade), čime su troškovi naših izvoznika u tim aranžmanima nepodnošljivo uvećani. Iako je u mnogim kompanijama održana proizvodnja i zadovoljavajući nivo izvoza, održivost poslovanja mnogih od njih ovisi o otklanjanju ovog novog opterećenja. Parlamentarna skupština Bosne i Hercegovine konačno će riješiti ovaj problem izmjenama važeće Carinske tarife BiH do kraja mjeseca. Kada je u pitanju izvoz usluga, neke domaće građevinske kompanije su uspjele djelomično nadoknaditi gubitak domaćeg tržišta pokretanjem značajnijih radova u inostranstvu, tako da je vrijednost ugovorenih i projekata u realizaciji u inostranstvu znatno veća nego prethodnih godina, s perspektivom daljeg povećavanja. Posebno su značajni ovakvi projekti u Libiji i Alžiru, kao i Hrvatskoj, ali globalna praksa smanjenja ulaganja sve se više odražava i na njih, te je broj novih ugovorenih poslova iz mjeseca u mjesec sve manji. Negativna kretanja u izvozu usluga ostvarujemo i u turizmu, gdje uočljivo i kvalitativno pogoršanje strukture, kao i povećanje učešća tzv. „sive ekonomije“ i umanjivanja i izbjegavanja ispunjavanja zakonskih obaveza. Dugoročna ekonomska razmišljanja i u susjednim zemljama koje imaju znatno povoljniju ekonomsku situaciju i mnogo bolje koriste mogućnosti CEFTA 2006 od nas, jasno ukazuju da je regionalna privredna saradnja nezaobilazan preduslov uspješnog ekonomskog razvoja i unapređenja konkurentnosti cijele regije. Saradnja je moguća i opravdana u mnogim segmentima, a o komplementarnosti naših privreda svjedoči činjenica da je većina članica CEFTA 2006 decenijama činila jedinstveno jugoslovensko tržište. Prostor za kooperaciju i zajedničku proizvodnju posebno je veliki u auto i namjenskoj industriji, energetici i turizmu, a nije zanemariv ni u drugim sektorima. Poticaj za saradnju je i princip dijagonalne kumulacije porijekla definiran u okviru CEFTA 2006 i Sporazuma o stabilizaciji i pridruživanju, koji potpunim uključivanje i Srbije čini još značajnijim. Osnovni uzroci većine naših problema, kako vanjskotrgovinskih, tako i ukupnih privrednih i društvenih nalaze se u Bosni i Hercegovini, a loša iskustva iz prošlosti ne daju mnogo nade u podršku nadležnih institucija, koje bi trebale prepoznati priliku za ubrzanje izlaska iz recesije i korištenje slabljenja strane konkurencije da se osvoje bolje pozicije na domaćem i stranim tržištima. Iznimno nepovoljno poslovno okruženje, nepostojanje jasne strategije ekonomskog razvoja, nepotpuna i potrebama privrede neprilagođena zakonska regulativa i izostanak neophodne podrške nadležnih institucija su onemogućili domaćim proizvođačima ravnopravan položaj na domaćem i stranim tržištima. Drastično smanjenje deficita i poboljšanje strukture vanjskotrgovinske razmjene ostvareno u uslovima teške recesije potvrđuju realan potencijal naše privrede, ali nažalost i tek tračak svjetlosti u mračnom tunelu naše ekonomske stvarnosti, u kojoj su svi pozitivni primjeri – izuzetak, a negativni – pravilo. Igor Gavran, dipl. ecc.

