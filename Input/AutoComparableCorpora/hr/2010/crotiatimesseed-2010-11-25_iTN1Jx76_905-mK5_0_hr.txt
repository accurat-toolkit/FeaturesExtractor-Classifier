Predsjednik Republike Srpske (RS) Milorad Dodik ocijenio je za jedan beogradski list od nedjelje da su predsjednici Hrvatske i Srbije Ivo Josipović i Boris Tadić svojim političkim djelovanjem u regiju donijeli novi optimizam i novu nadu. Dodik je u razgovoru za taj medij istaknuo kako su dobri odnosi Hrvatske i Srbije preduvjet stabilnosti cijele regije, pa i Bosne i Hercegovine. "Za nas mir i stabilnost nemaju alternativu. U tom smislu mi samo možemo pozdraviti i podržati i predsjednika Tadića i predsjednika Josipovića, i sve napore koje čine da se odnosi u regiji normaliziraju", rekao je Dodik. Produbljena frustracija Govoreći o političkoj situaciji u BiH, ocijenio je kako je ponovni izbor Željka Komšića za hrvatskog člana Predsjedništva BiH glasovima Bošnjaka, kod Hrvata u BiH samo produbio već postojeću frustraciju. Na tvrdnju novinara da su sve dosadašnje koalicije u zajedničkim tijelima BiH bile matematičke i upitan ima li izgleda da se napravi programska koalicija, Dodik odgovara kako je teško i zamisliti situaciju u kojoj bi BiH, duboko podijeljena u svakom smislu, okupila potreban broj stranaka u tzv. programsku koaliciju, onako kako je zamišljaju u Sarajevu, i kako je zamišlja međunarodna zajednica. "Ako imate bošnjačke političke stranke koje teže centralizaciji i unitarizaciji zemlje, s jedne strane, i recimo srpske koje se zalažu za decentraliziranu državnu zajednicu, s autonomijom koju RS ima po Daytonskom mirovnom sporazumu, koji bi to program mogao samo predstavnike ova dva naroda okupiti u tzv. programsku koaliciju", pitao se Dodik. "Kada tome dodate i predstavnike trećeg (hrvatskog) naroda, koji je podosta frustriran svojim položajem u Federaciji BiH, onda vaše pitanje zadire u domenu gotovo nemogućeg", navodi predsjednik RS te dodaje kako bi na zajedničkoj razini trebalo dogovoriti i provesti ono što nije sporno ni za jedan od tri konstitutivna naroda. Secesija zbog visokog predstavnika komentirajući nedavno predstavljeno istraživanje Gallupovog instituta, po kojem je 88 posto građana RS za njezinu secesiju od BiH, Dodik ocjenjuje kako su razlozi tome odluke visokih predstavnika kojima je, kako kaže, suprotno međunarodnom pravu i mimo volje RS, mijenjan Daytonski sporazum . Rezultati istraživanja se, dodaje, mogu protumačiti i kao odgovor srpskog naroda na sve češće pritiske za izmjenom Ustava BiH, odnosno pozicije RS koju je dobila Daytonskim sporazumom. "Ne postoji ni jedna autonomija u svijetu koja je sama sebe ukinula ili razvlastila. Zašto bi na to pristala Republika Srpska", kazao je Dodik. rtvslon

