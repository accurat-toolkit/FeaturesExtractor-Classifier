Pričaju li vam o Kubi, većina ljudi potvrđuje da su tražili glazbu i mjesto za ples, pili različite koktele kojima je osnovni sastojak rum, a cigare ponijeli kući kao suvenir. Ipak, tražite li više, to ćete zasigurno i pronaći, a na Kubu ćete se poželjeti vratiti. Da biste shvatili život Kubanaca, morate upoznati njihovu povijest, naučiti nekoliko činjenica o borbi protiv španjolske krune u 19. stoljeću, naoko dobivenoj samostalnosti 1902. ili ponešto o američkom uplitanju u kubansku ekonomiju. Tu je i vrijeme Batistine diktature sredinom 20. st. kada je Kuba bila prepoznata kao raj na zemlji za bogate koji su ovdje mogli kupiti zemlju, kockati, prati novac te uživati u cigarama, piću i ženama; potom je uslijedila kubanska revolucija koja je završila 1959., pa američki embargo, raketna kriza ´62. te konačno otvaranje prema svijetu početkom 90-ih. Danas govorimo o državi velikog turističkog potencijala, siromašnog stanovništva, dobrog obrazovnog sustava te o premalo mogućnosti za kvalitetan život. Činjenica je da je većina ljudi nezadovoljna svojim statusom i da traže priliku za odlazak, ne razmišljajući o tome što ih "vani" zapravo čeka. Kubanci su spremni trampiti kutiju cigara za vaše tenisice. Za sapunom, olovkom i papirom vlada velika potražnja pa ponekad usluge lokalaca možete platiti i u naturi. Korisne informacije: ● Glavni grad: Havana, oko 2,5 milijuna stanovnika ● Službeni jezik: španjolski ● Površina: 110.922 km² ● Stanovništvo: 11 milijuna ● Valuta: kubanski pesos (CUP ili MN - moneda nacional ), konvertibilni pesos (CUC) NAPOMENA: na Kubu ponesite EURO jer se za razmjenu američkog dolara uzima provizija od 10 do 20 posto. Omjer je otprilike 1 CUC : 5,2 KN PUTOVANJE I SMJEŠTAJ Prosječna je cijena avionske karte 7000 kuna. Želite li uštedjeti, rezervirajte let i nekoliko mjeseci ranije ili razmislite o poletu iz zračnih luka okolnih zemalja (Italije, Austrije, Njemačke) jer razlika u cijeni može biti drastična. Turističke agencije nude paket-aranžmane u trajanju od 9 do 12 dana. Obično su to aranžmani koji uključuju nekoliko dana odmora u Varaderu i nekoliko dana obilaska najznačajnijih kubanskih gradova. Individualci ne bi smjeli imati problema s pronalaženjem smještaja. Smještaj (hotelski ili privatni) moguće je rezervirati i internetski. Na licu mjesta shvatit ćete koliko je dobro razvijena mreža privatnog smještaja poznatog kao casa particular, a moguće ga je pronaći u svakom većem mjestu. Naime, svaka kuća u kojoj se iznajmljuju sobe ima ovu oznaku istaknutu na svom pročelju. Iznajmljivači će vam otvoriti vrata u bilo koje doba, a ni u jednom trenutku niste obvezni prihvatiti ponuđeni smještaj ako vam se ne sviđa. Na Kubi vrijedi jedno važno pravilo: bez obzira na to koliko soba imao u kući, nitko ne smije iznajmiti više od dvije sobe. Iznajmljivač je također dužan uzeti vašu putovnicu i turističku kartu te zapisati vaše podatke. Jedino tako možete biti sigurni da ste u legalnom smještaju te da ni vi ni vaš domaćin nećete biti kažnjeni. Prosječna cijena smještaja na Kubi je od 15 do 30 CUC po sobi, a ponekad je u cijenu uključen i doručak. U privatnim kućama cijena doručka je 3-5 CUC, a večere 5-8 CUC. Ne tražite li previše luksuza, casa particular je rješenje. Korisne informacije Državljanima Republike Hrvatske za ulazak u Kubu potrebna je viza. Dobiva se u obliku turističke karte u veleposlanstvu u Beču ili kod turističke agencije koju je za to ovlastilo Veleposlanstvo Republike Kube, a koja organizira putovanje. Pri izlasku iz zemlje plaća se izlazna taksa u iznosu od 25 CUC. MUKE PO JINTEROSIMA Kada stupite na kubansko tlo, već od prve minute bit će neizbježan susret s lokalnim stanovništvom koje će na različite, vrlo dovitljive načine nastojati izvući od vas koji dolar. Ponekad nećete biti ni svjesni da ste upravo platili i dvostruko višu cijenu od realne ili da su vas u potpunosti prevarili. Jinteros je lokalni naziv za osobe koje tijekom dana doslovce vrebaju turiste pokušavajući im ponuditi svoju uslugu pronalaženja smještaja ili dobrog mjesta za jelo, a ako ste se u tom pogledu već osigurali vrlo vjerojatno ponudit će vam i "vrhunske" cigare po posebnoj cijeni. Gotovo sigurno u pitanju će biti savršene kopije. Pravu, kvalitetnu i originalnu cigaru valja nabaviti u specijaliziranim trgovinama ili direktno u tvornicama. Dakako, ne isključujemo činjenicu da je i na ulici moguće doći do originala, ali... Jinterosi zapravo i nisu tako loši ako ne vladate španjolskim jezikom i ne znate gdje potražiti smještaj ili restoran. Oni će vas vrlo rado odvesti do traženog mjesta, koje potom možete pogledati. No zarađuju i tako što od iznajmljivača ili ugostitelja dobivaju proviziju, a cijena obroka u tom će slučaju za vas biti viša. Dakle, želite li jednostavniju, a skuplju opciju, ovog "vodiča" ćete platiti. Obilazite li Kubu unajmljenim automobilom, svakako treba znati da posebne automobilske tablice odaju da ste turisti... Ako se nikako ne možete riješiti jinterosa, uz povišen ton upotrijebite frazu "no me moleste" ili "déjame" što bi u slobodnom prijevodu značilo "pusti me na miru". Kao posljednju opciju spomenite policiju i sigurno će se udaljiti. Korisne informacije Turisti sve uglavnom plaćaju konvertibilnim pesosima. Kubanski pesos može se nabaviti u banci ili mjenjačnici i idete li na proputovanje nije naodmet promijeniti 10-20 CUC. Kubanskim pesosom moći ćete kupovati u manjim i zabačenijim mjestima, kao i na lokalnim tržnicama ili u pekarnicama. Zapadna regija Pinar del Río poznata je po plantažama duhana, ali i po predivnim, jedinstvenim pejzažima kojima dominiraju "mogote", vapnenačke stijene obrasle biljem. Havana je kubanska prijestolnica koju zaista vrijedi istražiti. Stara Havana pod zaštitom je UNESCO-a i taj dio grada najljepše je upoznati pješice te zaviriti u pokoji muzej, poznate kafiće i obići njezine trgove. Vožnja kočijom stoji oko 30 CUC i traje oko sat vremena pri čemu imate i vodiča koji će vam ispričati ponešto o gradu i zastati na bitnim mjestima. Najpoznatije turističko odredište je Varadero, proteže se duž 19 kilometara dugog poluotoka Hicacos, a nalazi se stotinjak kilometara istočno od Havane. Cienfuegos i Trinidad često su na popisu turističkih ruta, a kako i ne bi kad oduševljavaju svojom osebujnošću. Trinidad je posebno zanimljiv i prepoznatljiv po kolorističnim fasadama starih kolonijalnih kuća, a u okolici se pruža pregršt mogućnosti za aktivnosti poput jahanja na konjima, odmora na plaži Ancón, krstarenja, ronjenja i slično. Santa Clara zanimljiva je utoliko što se tamo odigrala posljednja bitka gerilskog rata pod vodstvom Che Guevare, kojom je srušen Batistin režim. Danas je tamo memorijalni centar posvećen Cheu i Trg revolucije na kojem se nalazi njegov spomenik. Cayo Coco, prirodni rezervat, nalazi se na sjevernoj obali u središnjem dijelu Kube. Poznat je po plamencima, bijelom ibisu (kojeg Kubanci nazivaju coco) te kilometrima dugim bijelim pješčanim plažama. Istočna Kuba ima posebno značenje u revolucionarnoj povijesti. Naime u šumama Sierra Maestre Fidel Castro okupljao je revolucionare, poslije zvane barbudos (bradati ljudi) jer su boraveći u planinama puštali duge brade. U istočnom dijelu Kube nalazi se i grad parkova Holguín, strastveni i glazbeni Santiago de Cuba poznat po srpanjskom karnevalu, te Guantánamo poznat po američkoj vojnoj bazi i pjesmi Guatanamera (djevojka iz Guantánama). Na krajnjem istoku otoka leži Baracoa, najstariji kubanski grad. RITMIČAN KARIPSKI RAJ Da biste u potpunosti doživjeli Kubu, morat ćete slijediti ritam života. Ovdje se sve odvija polako i bez stresa. Ponekad ćete i u trgovini čekati da trgovac završi razgovor sa susjedom iz obližnje zgrade koji gotovo neće ni trepnuti kada vas ugleda. Strpljenje će biti vrlina! I kako tijekom dana ulice žive, tako ponekad uvečer utihnu. Ipak, to je tek varka jer se život seli u kafiće, klubove i casas de la musica, i sve se odvija u ritmovima bilo sona, salse, rumbe, chachachá i novijih stilova poput hip hop ritmova reggaetona. Tradicionalna kubanska glazba podrijetlo vuče iz afričkih običaja. Son je poznat kao tipičan afrokubanski ples i stil glazbe, dok je rumba jedan od najpopularniji afrokubanskih stilova glazbe. Unatoč bogatu kulturnom naslijeđu, Kuba je danas poznata kao zemlja koju prožima isključivo ritam salse, plesa posljednjih godina izrazito popularna i kod nas. Iako mnogi Kubanci izlaze van i plešu salsu, zabluda je da se na Kubi po cijeli dan pleše. Krećete li na Kubu u potrazi za latinskoameričkim ritmovima sigurno ćete ih naći, ali možda se vaša očekivanja na ispune. Cijena ulaznice u casa de la música u Havani kreće se oko 10 CUC. Kako svako mjesto ima svoju kuću glazbe i kulturne centre, najbolje je priupitati lokalno stanovništvo kamo se uputiti u potrazi za glazbom. Kabaret i casas de la trova još su jedan dobar način zabave, imate li priliku posjetite Tropicana Nightclub u Havani. Osim što je najpoznatiji na Kubi i prošle je godine proslavio sedamdeset godina od otvorenja, sigurno je jedan od skupljih izlazaka jer ulaznica stoji oko 65 CUC. Ipak, vrijedi vidjeti! SIGURNI PRIJE SVEGA Vaš boravak na Kubi bit će siguran uz uvjet da izbjegavate očigledno sumnjiva mjesta i da svoje osobne i vrijedne stvari ne ostavljate na javnim mjestima. S obzirom na to da turisti donose novac u zemlju, imaju i svojevrstan status "zaštićene vrste" pa vas ne treba čuditi ako vas po povratku iz noćnog izlaska do smještaja doprati policajac koji će čekati da doslovce zatvorite vrata za sobom. KADA DOĆI I ŠTO DOŽIVJETI Najbolje je vrijeme za posjet Kubi između prosinca i svibnja. Zimi noći znaju biti svježije pa valja ponijeti i odjeću dužih rukava. Ljeta su topla i sparna. Sezona kiša i uragana počinje u jesen pa svakako valja izbjegavati dolazak između kraja kolovoza do početka studenog. Temperatura se cijele godine kreće između 20 i 28C. Za proslavu Praznika rada, 1. svibnja, na Trgu revolucije u Havani se održava najveća parada u zemlji. Istaknut ćemo i kulturni tjedan u Trinidadu u siječnju, karneval u Santiagu u srpnju, nacionalni praznik 26. srpnja, međunarodni festival "Habana Hip-Hop" u kolovozu, seoski kulturni festival u Ciego de Ávilli kada se u plesu i glazbi natječu plave i crvene grupe grada, festival Las Parrandas u Remediosu 24. prosinca... Zdravlje je druga stvar na koju valja pripaziti kad dolazite na Kubu. Izbjegavajte konzumirati tekuću vodu, u doba vrućina i za dugih šetnji njome se neizostavno opskrbite. Ako ste osjetljivi na hranu, izbjegavajte ulične "zalogaje". Iako ih lokalno stanovništvo uredno uzima, ne možete biti sigurni kako ćete vi reagirati na njih. Dogodi li vam se nezgoda na putu, imajte na umu da vam se uvjeti u bolnicama vjerojatno neće svidjeti, iako su kubanski liječnici poznati kao vrsni specijalisti... Potražite privatnu kliniku ili onu namijenjenu strancima. U ovom kontektsu podsjećamo na putno zdravstveno osiguranje, no ne napominjemo sve dobrobiti koje iz njega mogu proizaći - zlu ne trebalo. Izvor: B92

