Sedamnaestog dana rata, moramo shvatiti da ćemo se suočiti sa čistim izborom: da uđemo u rat sa Sirijom, namjerno ili nenamjerno, ili da postignemo okvirni sporazum na sjeveru, koji neophodno mora uključiti i Hezbollah i Siriju. Stara je priča o kockaru koji gubi: ne može prestati. Nastavlja igrati e da bi povratio izgubljeno. Nastavlja gubiti i nastavlja kockati, dok ne izgubi sve: zemlju, ženu, odijelo. Ista stvar se događa u najvećoj kocki: ratu. Vođe koje započnu rat i upadnu u glib primorane su boriti se i uvlače se još dublje u blato. To je dio vrle prirode rata: nemoguće je zaustaviti se nakon neuspjeha. Javnost traži obećanu pobjedu. Nekompetentni generali moraju pokriti svoje neuspjehe. Vojni komentatori i ostali stratezi iz fotelja zahtijevaju masovnu ofanzivu. Cinični političari jašu na istim talasima. Vlada se dala zavesti osjećajem da će druga strana sama od sebe izgubiti. Prošle sedmice dešavala se bitka za Bint-Jbeil, kojega su Arapi već počeli ponosno nazivati Nasrallahgrad. Cijelim Izraelom čuli su se plačni zahtjevi: uđite u njega! Brže! Dalje! Dublje! Dan nakon krvave bitke, Vlada je donijela odluku o masovnoj mobilizaciji rezervnog sastava. Zašto? Ministri ne znaju. Ali, to više ne ovisi o njima, niti o generalima. Političko i vojno rukovodstvo je bačeno u vode rata poput čamca bez kormila. Kao što je već rečeno: mnogo je lakše početi rat nego ga završiti. Vlada vjeruje da kontrolira rat, ali u stvarnosti rat kontrolira njih. Stvorili su tigra i nisu sigurni da neće biti iskomadani. Rat ima svoja pravila. Neočekivane stvari se dešavaju i diktiraju sljedeće poteze. A sljedeći potezi razvijaju se u jednom pravcu: eskalacija. Dan Halutz, otac rata, mislio je da može eliminirati Hezbollah djelovanjem zračnih snaga, najsofisticiranijih, najefikasnijih i generalno naj-naj zračnih snaga na svijetu. Nekoliko dana masovnog posrtanja, hiljade tona bombi po komšiluku, putevima, elektranama i lukama - i to je to. Dakle, nije ispalo kako se htjelo. Rakete Hezbollaha i dalje padaju po sjeveru Izraela, stotine dnevno. Javnost je ustrašena. Nije se razmišljalo o pokretanju kopnenih snaga. Prvo su uključene male, elitne jedinice. Nije pomoglo. Zatim su dislocirane brigade. Sada se već čuju zahtjevi za uključivanjem cijelih divizija. Prvo se htjelo uništiti pozicije Hezbollaha duž granice. Kada se uvidjelo da to nije dovoljno, odlučeno je da se osvoje brda koja dominiraju graničnim pojasom. Tu su ih borci Hezbollaha dočekali i uzrokovali teške gubitke. Rakete su nastavile letjeti i padati. Sada su generali uvjereni da nema druge nego okupirati cijelo područje do rijeke Litani, 24 kilometra od granice, e da bi se spriječilo lansiranje raketa iz tog područja. Onda će otkriti da moraju doći do rijeke Awali, 40 kilometara u dubinu, čuvenih 40 kilometara o kojim je 1982. govorio Menachem Begin (tadašnji premijer Izraela, lauerat Nobelove nagrade za mir i prvi premijer partije Likud, op. F.B.). A zatim? Izraelska vojska bit će razvučena na velikoj teritoriji i izložena gerilskim napadima karakterističnim za Hezbollah. I rakete će nastaviti da lete i padaju. Šta dalje? Ne može se zaustaviti. Javnost će tražiti odlučnije poteze. Politički demagozi će vrištati. Komentatori će gunđati. Ljudi u skloništima će plakati. Generali će osjećati mržnju. Ne može se desetke hiljada rezervista držati neograničeno u mobilizaciji. Nemoguće je prolongirati situaciju u kojoj je trećina države paralizirana. Svi će vikati da se ide dalje u oluju. Kuda? Prema Bejrutu na sjeveru? Ili prema Damasku, na istoku? Ministri u Vladi unisono ponavljaju: Ne! Nikad, ni-kad! Nećemo napasti Siriju. Možda neki od njih zaista i ne namjeravaju. Ne sanjaju rat sa Sirijom. Definitivno ne. Ali, ministri se varaju ako vjeruju da upravljaju ratom. Rat upravlja njima. Kada postane jasno da ništa ne pomaže, da se Hezbollah nastavlja boriti i da rakete nastavljaju padati, političko i vodstvo će se suočiti sa bankrotom. Morat će nekoga za to okriviti. Koga? Assada, naravno (Bashar al-Assad, aktuelni predsjednik Sirije, op. F.B.). Kako je moguće da mala teroristička organizacija, od nekoliko hiljada boraca sveukupno, nastavlja da se bori? Odakle dobijaju oružje? Prst će biti uperen prema Siriji. Čak i sada, armijski zapovjednici tvrde da nove rakete Hezbollahu stižu iz Sirije. Istina, putevi su bombardirani, mostovi uništeni, ali oružje nekako i dalje pristiže. Vlada Izraela traži da međunarodne snage budu smještene ne samo duž izraelsko-libanonske granice, nego i duž libanonsko-sirijske također. Spisak dobrovoljaca neće biti dugačak. Onda će generali tražiti bombardovanje puteva i mostova u Siriji. Da bi se to desilo, sirijske zračne snage morat će biti neutralisane. Ukratko, stvarni rat, sa posljedicama za cijeli Srednji Istok. Ehud Olmert i Amir Peretz nisu razmišljali o tome kada su prije 17 dana u hitnji i lakomisleno, bez ozbiljne debate, bez istraživanja drugih opcija, bez kalkulacije rizika, odlučili napasti Hezbollah. Za političare koji ne znaju šta je rat, to je bila neodoljiva kušnja: to je bila čista provokacija Hezbollaha, međunarodna podrška je osigurana, kakva divna prilika! Uradit će ono što se ni Sharon nije usudio. Dan Halutz je predložio ponudu koja se nije mogla odbiti. Lijepi mali rat. Vojni planovi su već bili pripremljeni i uvježbani. Sigurna pobjeda. Naročito jer na drugoj strani nije bila stvarna vojska, nego teroristička organizacija. Kakva vrela želja je buktala u srcima Olmerta i Peretza dokazuje činjenica da nisu čak ni mislili na nedostatak skloništa u sjevernim gradovima, da se ne govori o dalekosežnim ekonomskim i društvenim implikacijama. Osnovna stvar je bila požuriti i pokupiti lovorike. Nisu ozbiljno razmišljali o ratnim ciljevima. Sada nalikuju strelcima koji gađaju iz lukova na prazan papir, a zatim crtaju krugove oko ispaljenih strelica. Ciljevi se mijenjaju svakodnevno: uništiti Hezbollah, razoružati ih, istjerati ih sa juga Libanona, ili samo, možda, oslabiti ga. Ubiti Hassana Nasrallaha. Dovesti zarobljene vojnike kući. Proširiti suverenitet libanonske Vlade na cijeli Libanon. Uspostaviti novu-staru sigurnosnu zonu pod izraelskom okupacijom. Postaviti libanonsku vojsku i/ili međunarodne snage duž cijele granice. Povratiti ugled. Urezati se u svijest Hezbollaha. (Naši generali vole se urezivati u svijest. To je prelijep i siguran cilj za postići, pošto se ne može izmjeriti.) Što se lijepi mali rat nastavlja, postaje jasnije da mijenjanje ciljeva nije realistično. Libanonske vladajuće grupacije ne predstavljaju nikoga osim malih, bogatih i korumpiranih elita. Libanonska vojska ne može se i neće boriti protiv Hezbollaha. Nova sigurnosna zona bit će izložena gerilskim napadima, a međunarodne snage neće doći na to područje bez dozvole Hezbollaha. A tu gerilsku vojsku, Hezbollah, izraelska vojska ne može pokoriti. To nije ništa sramotno. Naša vojska je u dobrom - ili radije - lošem društvu. Termin gerila (mali rat) skovan je u Španiji, tokom okupacije zemlje od Napoleona. Španjolski hajduci napadali su okupatore i pobjeđivali ih. Isto se desilo Rusima u Afganistanu, Francuzima u Alžiru, Britancima u Palestini i po svim ostalim kolonijama, Amerikancima u Vijetnamu, kao što im se sada dešava u Iraku. Čak i ako pretpostavimo da su Dan Halutz i Udi Adam (glavni zapovjednik sjeverne komande i koordinator rata protiv Hezbollaha, op. F.B.) veće vojskovođe od Napoleona i njegovih maršala, neće uspjeti tamo gdje su ovi propali. Kada Napoleon nije znao šta da učini sljedeće, napao je Rusiju. Ukoliko ne zaustavimo vojne operacije, odvest će nas u rat sa Sirijom. Condoleezza Rice tvrdoglavo se suprotstavljajući svakom pokušaju zaustavljanja rata, pokazuje da je ovaj rat cilj SAD-a. Od prvog dana predsjednikovanja Georga Busha, neokonzervativci pozivaju na eliminaciju Sirije. Što dublje Bush tone u močvaru Iraka, više mu treba da skrene pažnju na neku drugu avanturu. Usput: dan prije izbijanja ovog rata, ministar nacionalnih infrastruktura, Binyamin Ben-Eliezer, učestvovao je na inauguralnoj svečanosti velikog naftovoda koji provodi naftu iz Kaspijskog jezera u tursku luku Ceyhan, tik do sirijske granice. Naftovod Baku-Tbilisi-Ceyhan zaobilazi Rusiju i prolazi kroz Azerbejdžan i Gruziju, dvije države blisko povezane s Izraelom, kao što je povezana i sama Turska. Postoji plan da se dio nafte doprema sa sirijske i libanonske obale u Ashkelon, da se poveže sa Eilatom te da se ta nafta izvozi na Daleki Istok. Izrael i Turska osiguravaju područje za Sjedinjene Američke Države. Mora li se desiti otklizavanje u rat sa Sirijom? Ima li alternative? Naravno da ima. Da se rat odmah zaustavi. Kad je američki predsjednik Lyndon Johnson osjetio da tone u moru Vijetnama, pitao je prijatelje za savjet. Jedan od njih mu je odgovorio u pet riječi: Proglasi pobjedu i bježi odande! Možemo to učiniti. Prestati investirati i investirati u propale poslove. Biti zadovoljan sa onim što možemo dobiti. Primjer: sporazum koji bi pomjerio Hezbollah nekoliko kilometara od granice, duž koje bi se postavile međunarodne trupe i/ili libanonska vojska, te razmijeniti zarobljenike. Olmert bi bio sposoban predstaviti to kao veliku pobjedu, tvrditi da smo dobili što smo željeli, da smo dali Arapima lekciju, da niko nije imao namjeru postići više. Nasrallah će isto tvrditi da je izvojevao veliku pobjedu, naglašavajući da je cionističkom neprijatelju održao lekciju koju neće zaboraviti, da Hezbollah nastavlja postojati, jak i naoružan, i da je oslobodio libanonske zatočenike. Istina, to nije mnogo. Ali to je ono što se može učiniti da se umanje gubici, kako se to kaže u svijetu biznisa. To se može dogoditi. Ako je Olmert dovoljno pametan da se izvuče iz zamke, prije nego sav u nju upadne (narodna mudrost kaže: pametna osoba je ona koja se izvuče iz zamke u koju mudar čovjek ne bi ni upao.). I ako Condoleezza dobije dopuštenje od svog šefa da to dozvoli. Sedamnaestog dana rata, moramo shvatiti da ćemo se suočiti sa čistim izborom: da uđemo u rat sa Sirijom, namjerno ili nenamjerno, ili da postignemo okvirni sporazum na sjeveru, koji neophodno mora uključiti i Hezbollah i Siriju. U središtu takvog sporazuma bila bi Golanska visoravan. Olmert i Peretz nisu razmišljali o ovim otrovnim detaljima 12. jula, kada su iskoristili priliku da započnu mali lijepi rat. Ali opet, da li su uopće razmišljali? (Preveo: Faruk Borić)

