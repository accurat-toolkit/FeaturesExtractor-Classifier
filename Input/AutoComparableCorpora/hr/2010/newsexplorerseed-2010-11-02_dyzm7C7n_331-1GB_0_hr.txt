I te kako je vrijedila 13-satna vožnja busom za naći se u dragulju drevne Perzije, u jednom od najljepših gradova islamskog svijeta – Esfahanu. Takvim ga čine neodoljive plave i tirkizne boje mozaika brojnih džamija, bazar bez kraja, drevni elegantni mostovi, otvoreni ljudi... Ne vjerujem da je Imamov trg drugi najveći na svijetu, ali je definitvno jedinstven i nevjerojatan, sa svoje dvije džamije – Imamovom i džamijom šeika Lotfollaha, te palačom Ali Qapu. Šah Abbas I iz dinastije Safavida je u 16. stoljeću uzdigao Esfahan otjeravši Mongole i Otomane te omogućio stvaranje umjetničkih i arhitektonskih čuda. Slava je trajala samo stotinu godina no dao je viziju, snagu i duh gradu koja se zadržala sve do danas. Iz tog vremena je poznata rima «Esfahan nesf-e jahan» odnosno «Esfahan je pola svijeta». Trg je istovremeno živ i opušten s brojnim ljudima koji u njegovim travnatim, vodenim i kamenim dijelovima uživaju do duboko u noć uz skladni sjaj boja i oblika. Čovjek se zaista osjeća veličanstveno sažimajući u sebi ove ljepote i nadahnuća iz davnih vremena. Romantični mostovi također okupljaju ljude koji oko njih i na njima provode vrijeme na otvorenom, potajno se susreću oči, ruke se grle u daljini. Višestruki lukovi su posebno intrigantni noću kada njihovo plameno svjetlo ljudima pruža dodir zavodljivosti očito premalo prisutan u dnevnoj ograničenosti strogim pravilima. I parkovi su važna mjesta društvenog života. Na travi je čovjek bliže prirodi, ali i jedan drugome. Hrana se donosi, ponekad i kuha na licu mjesta, svi su jako mirni i nema negativnih vibracija. Često nas zovu k sebi, uglavnom prihvaćamo jer i nas i njih to jako veseli. Jedne večeri smo se i mi okušali u disciplini «iranski piknik». U nedostatku domaće hrane iz svojeg lonca (kao i u nedostatku lonca, vatre, itd.), otišli smo u obližnji fast-kebab-food, kupili nekoliko falafela, 2 peciva i dosta salate – sve, nekim čudom, za pola dolara i odnijeli si pojesti na svom komadiću trave s pogledom na Si-o-Seh most. Na to bi se mogli brzo naviknuti! Još samo da se i cure mogu malo ležernije izležavati na toj travi, poželila je Zzz. Izuzetnost arhitekture Esfahana privlači uz mnoge Irance i sve strane posjetitelje Irana. Ovdje su stranci uobičajeniji, što i cijelu atmosferu čini otvorenijom s pomalo fleksibilnijim društvenim stavovima nego što smo osjetili u Tabrizu. Ljudi, svjesni te prednosti i očarani vlastitim gradom, opušteniji su, bezbrižniji, i čini se, bar malo zadovoljniji. Nashbe je na čistom farsiju komunicirala s nama, pružila nam nektarine i osmijehe. Rado se pristala fotografirati s nama, no to se nije posve svidjelo njenom mužu. Bilo nam je žao vidjeti težinu kojoj su u javnosti izložene žene u svijetu zatvorenom u sebe. Sareh je čisti smijeh. Iz Teherana je, trenutno na odmoru u Esfahanu, a već dvije godine je na postdiplomskom u Zurichu. Predstavlja mladu visokoobrazovanu iransku ženu koja se izražava slobodnije, šali se u javnosti, zrači životom, jako je svoja. Mislim da Iranu treba još Sareh. Iako će to biti jako teško budući da je zemlja već sada poznata po najvećem odljevu mozgova. Izuzetno puno kvalitetnih mladih ljudi odlazi na školovanje u Europu, SAD i Kanadu, nalaze dobre poslove i više se na vraćaju natrag. Trenutno preko 4 milijuna Iranaca živi izvan Irana. Manar Jomban – njišući minareti (koji su se baš mogli i malo više njihati) nalaze se na grobnici derviša iz 14. stoljeća. Kada se čovjek žestoko naslanja na zid jednog minareta, minaret se stvarno počinje njihati, i da bude zanimljivije i drugi minaret se potom počinje njihati u istom ritmu. Spontano skrećemo pažnju na sebe, tako da se ljudi radije slikaju s nama. Tko je ovdje zapravo znamenitost?! Tamo sam od čovjeka koji sudjeluje na konferencijama OPEC-a čuo ono što većina i pretpostavlja da uzrok rastu cijene nafte nije premala proizvodnja nego se radi o umjetnom dizanju cijene zbog špekulativne zarade kod kupnje i prodaje, te iskrivljavanja slike o zemljama koje se opiru stranoj dominaciji. «Iran je moćna zemlja koja možda previše pokazuje agresivnost, ali i koja želi zadržati samostalnost. I nije usporediva s Irakom ili Afganistanom. Sve u Perzijskom zaljevu će potonuti ako se Iran pokuša zarobiti». Jako su stvarno zvučale ove riječi. Unutar samog Irana situacija je sasvim drugačija. Jedne večeri smo se kasno u noći šetali mrakom armenijske četvrti, na ulici jeli pekmez od nara, slobodno razgovarali, Zzz pjevušila, čak je i Canon SLR bio vidljiv. Nismo imali nikakvih problema. Netko nam je rekao da je Iran tako siguran da bi čovjek mogao hodati gradom s 10000 dolara u ruci, a da mu ne zafali ni vlas s glave, a ni dolar iz ruke. To kreira lagodnu bezbrižnost za ipak malobrojne putnike. Osjećamo se skroz sigurno. Čuva nas dobri duh Esfahana.

