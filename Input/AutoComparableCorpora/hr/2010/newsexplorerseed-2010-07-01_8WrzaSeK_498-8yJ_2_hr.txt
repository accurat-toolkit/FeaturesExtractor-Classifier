Među tim problemima je i Poincaréova slutnja koju je 1904. godine postavio slavni francuski matematičar Henry Poincaré (1854.-1912.). Mnogi su matematičari pokušali riješiti tu slavnu enigmu iz topologije, a neki su čak najavljivali rješenje. Tijekom kasnijih analiza uvijek je uočena pogreška, prenosi Jutarnji list. No, otkako je dr. Grigorij Perelman 2002. godine postavio na internetu svoje rješenje glasovitog problema, analitičari su bezuspješno pokušali pronaći pogrešku. Naposljetku, Institut Clay objavio je da je Perelman riješio Poincaréovu slutnju, za što mu je prošli tjedan u Parizu trebala biti dodijeljena nagrada od milijun dolara. No, Jim Carlson, direktor Institita Clay, izjavio je za agenciju Associated Press kako mu je prošli tjedan Perelman rekao da odbija nagradu ne navodeći razlog. No, navodno je Perelman za agenciju Interfax izjavio kako je odbio nagradu jer smatra da njegov doprinos rješavanju Poincaréove slutnje nije veći od udjela američkog matematičara Richarda Hamiltona. Perlmanova odluka da odbije nagradu od milijun dolara nije iznenađenje jer je već ranije izjavio da ga ne zanimaju ni novac ni slava. Uostalom, 2006. godine odbio je primiti Fieldsovu medalju, neku vrstu matematičkog Nobela koji se dodjeljuje svake četiri godine. Grigorija Perelmana (44) u javnosti zovu Matputin zbog sličnosti s kontroverznim ruskim mistikom Grigorijem Rasputinom. Rođen je u obitelji ruskih židova u St. Petersburgu, a od djetinjstva je slovio kao matematički genij. Diplomirao i doktorirao na Državnom sveučilištu u St. Petersburgu, a znanstveno se usvršavao u SAD-u. Više godina radio je na Institutu Steklov u St. Petersburgu, koji je dio Ruske akademije znanosti. Prije četiri godine dao je otkaz i sada je bez posla. Živi u malom stanu s majkom i sestrom Elenom, također matematičarkom. U javnosti se pojavljuje vrlo rijetko i u principu odbija kontakt s novinarima. Institut Clay još nije odlučio što će učiniti s milijun dolara namjenjenih Perelmanu. - Imamo neke ideje na umu, no moramo ih pažljivo razmotriti kako bi novac bio uložen za dobrobit matematike - izjavio je Jim Carlson. Danas.hr 02.07.2010.

