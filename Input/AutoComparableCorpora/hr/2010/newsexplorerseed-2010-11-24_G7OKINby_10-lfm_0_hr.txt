Premijer David Cameron je odmah najavio da će tim povodom petak, 29. travnja 2011. biti proglašen neradnim danom što znači da će Britanci uživati u produženom vikendu. Westminstersku opatiju, gdje se tradicionalno vjenčaju i krune britanski monarsi, gdje je bio i posljednji oproštaj od Williamove majke princeze Diane, od početka se smatralo najvjerojatnijim mjestom vjenčanja. 'Mjesto je usko vezano uz kraljevsku obitelj i, naravno, princa Williama osobno', kazao je osobni tajnik princa Jamie Lowther-Pinkerton. Lowther-Pinkerton je dodao da budući bračni par, iako priprema svečanost koju će gledati cijeli svijet, itekako ima u vidu da su mnogi Britanci suočeni s oštrim mjerama štednje u vrijeme svjetske gospodarske krize. 'Princ William i gospođica Middleton žele osigurati da se postigne ravnoteža između takva događaja i postojeće ekonomske situacije. Kraljevska obitelj i obitelj Middleton će stoga sami platiti troškove vjenčanja', rekao Lowther-Pinkerton. To znači da će oni snositi troškove same svečanosti, svih prijema i medena mjeseca, a ostalo, poput osiguranja, ići će na trošak poreznih obveznika. Princ William, drugi u nasljednoj liniji britanske krune nakon svoga oca Charlesa, i Kate Middleton, oboje stari 28 godina, zajednički su željeli da vjenčanje bude u petak i u proljeće. >> Dizajnerica Kate Middleton postala must have >> Kako će izgledati vjenčanica Kate Middleton? 'Vjenčanje Kate i Williama bit će sretan događaj koji će se pamtiti', objavio je premijer Cameron. 'Mi taj dan želimo obillježiti kao nacionalnu proslavu i stoga ćemo ga proglasiti javnim praznikom kako bi što više ljudi u njemu moglo sudjelovati', dodao je (Hina).

