Američki predsjednik Barack Obama dao je upute američkim oružanim snagama da se zajedno s vojskom Južne Koreje pripreme kako bi bili uspješni u odbijanju mogućeg napada iz Sjeverne Koreje. Sjedinjene Države dale su snažnu podršku Seulu u nakani da kazni sjevernokorejski napad na južnokorejski ratni brod. Bijela kuća pozvala je Sjevernu Koreju da se ispriča zbog napada i da promijeni svoje ponašanje te da kazni odgovorne za napad. U međuvremenu je Južna Koreja poduzela određene korake - suspendirala je trgovinu sa Sjevernom Korejom i zahtjeva ispriku nakon objavljivanja izvještaja u kojem je Pyongyang okrivljen za potonuće južnokorejskoga patrolnog broda. Južnokorejski predsjednik Lee Myung-bak rekao je da moraju biti kažnjeni odgovorni za napad na brod pri čemu je 46 mornara izgubilo život. On je objavio i da će sjevernokorejskim brodovima biti zabranjen ulazak u vode Južne Koreje. U snažnom televizijskom obraćanju južnokorejski je predsjednik istaknuo da Seul dijeli granicu s jednom od "zemalja koje najviše teže ratu". Prema njegovim riječima Južna će Koreja cijeli slučaj prijaviti i UN-u. Američka državna tajnica Hillary Clinton pak od Kine je zatražila da po pitanju Sjeverne Koreje surađuje sa SAD-om. Ona je na summitu SAD-a i Kine u Pekingu rekla da Pyongyang mora odgovarati za napad na južnokorejski brod. Analitičari smatraju da su mjere koje je najavio južnokorejski predsjednik najoštriji mogući odgovor Kim Jong-ilu.

