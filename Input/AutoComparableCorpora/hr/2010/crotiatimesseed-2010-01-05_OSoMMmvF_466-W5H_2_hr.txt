Ivo Sanader od ponedjeljka više nije član HDZ-a! Da je izbrisan iz članstva potvrdila je u 18.30 sati, nakon cjelodnevnih dramatičnih sastanaka u Središnjici HDZ-a predsjednica stranke Jadranka Kosor. "Prihvaćam odluku Predsjedništva stranke ukoliko je to za dobrobit HDZ-a", izjavio je bivši premijer i počasni predsjednik HDZ-a. Protiv Sanaderova brisanja iz stranke bili su Mario Zubović, Luka Bebić i Damir Polančec dok su ostali suzdržani Bianca Matković i Petar Selem. Svi ostali članovi Predsjedništva, njih 16, glasovalo je za brisanje Sanadera iz članstva. Sjednicu predsjedništva stranke, nakon tri sata rasprave prvi je u 18 sati napustio predsjednik Sabora Luka Bebić. Smrknuta lica projurio je kraj novinara odbivši svaki komentar. - Predsjednici svih županijskih ogranaka HDZ-a jednoglasno su ocijenili da je Ivo Sanader svojim obraćanjem javnosti napravio neviđen presedan i veliku štetu HDZ-u. Šestomjesečni paralelizam u vođenju stranke mora biti prekinut. Da je ovo netko učinio za vrijeme Ive Sanadera letio bih kroz prozor – poručila je Kosor. Obrazlažući odluku, premijerka je naglasila kako je ocjena čelništva HDZ-a da bi Sanaderov jučerašnji istup mogao dovesti do rušenja Vlade, a slijedom toga, naglasila je, u opasnosti bi bili pregovori s EU. "Zaustavljanje pregovora apsolutno ne možemo dopustiti jer je program HDZ-a ulazak Hrvatske u EU", kazala je naglasivši kako HDZ ima većinu u Vladi i kako nisu mogli dozvoliti da ono što se jučer dogodilo dovede i do rušenja Vlade. Jučerašnji istup i Sanaderove ocjene koje je izrekao da je Vlada trgovala teritorijem, da je stranka loše vođena i da je rezultat HDZ-a na predsjedničkim izborima bio katastrofalan, kazala je, vode k raskolu HDZ-a i vladajuće koalicije, odnosno prijevremenim izborima. Upozorila je kako bi to zaustavilo sve procese na najmanje šest mjeseci, a imalo bi i financijskog utjecaja. Time bi se, nastavila je, "nepovratno izgubilo dragocjeno vrijeme za Hrvatsku". "Tako se nismo dogovorili", rekla je Kosor komentirajući Sanaderov istup. Da je bilo tko od nas ovdje prije osam mjeseci na taj način sazvao konferenciju za novinar, kao što je to napravio Sanader, izletio bi iste sekunde iz stranke kroz prozor, rekla je. Sanaderov nastup 'ja se sad vraćam', nije u redu nakon "svih teških odluka koje je ova Vlada morala donijeti", ustvrdila je. "Ja na taj način ne mogu voditi stranku, da ja snosim odgovornost, a netko drugi vuče konce", rekla je odlučno premijerka Kosor. Nije htjela govoriti o tome kako će se čelništvo stranke odnositi prema Luki Bebiću rekavši samo kako danas govori "o današnjoj odluci, a sutra je novi dan". Upitana boji li se Sanaderova povratka u Sabor, rekla je kako se ne boji i podsjetila da je Sanader prije šest mjeseci rekao da odlazi i da se neće vratiti u aktivnu politiku. "Imali smo puno poštovanje prema toj odluci, makar do kraja nismo, kao ni javnost znali zašto je otišao. Prema tome i povratak u Sabor, na koji ima pravo, svakako bi zahtijevao, a to su normalna pravila ponašanja u uređenoj državi i stranci, onda reći, ako se vraća, zašto je otišao", dodala je te na novinarski upit koji su razlozi Sanaderova povratka odgovorila da to treba "pitati njega". Strka cijeli dan Iznenadno obraćanje Ive Sanadera, njegova najava povratka u politiku i u saborske klupe digla je u ponedjeljak na noge cijeli HDZ. Kao na traci u Središnjici HDZ-a cijeli dan izmjenjivali su se državni i lokalni dužnosnici. Oko 14 sati do novinara je prvi put došla vijest kako je pala odluka o brisanju Ive Sanadera iz članstva HDZ-a. Prema statutu HDZ-a počasni predsjednik uživa doživotnu funkciju, no čini se da je Vladimir Šeks, iznašao način da zaobiđe statut HDZ-a i izbriše Sanadera iz članstva. S Jadrankom Kosor razgovarao je i Đuro Perica, šef udruge HDZ-ove utemeljitelja koji nije krio što misli o Sanaderu. - Ma nije to bio nikakav puč, to je bio običan buć Ive Sanadera! On je svojim nečasnim činom, svojom zabludom i umišljajem da je važan faktor danas ujedinio cijelu stranku. Faks od predsjednice Kosor zatrpan je potporom koja joj stiže iz svih naših ogranaka i iz cijele Hrvatske, a mi smo zbili redove u potpori našoj predsjednici - veli Đuro Perica koji smatra da bi o Sanaderovom postupku trebao raspravljati sud časti potpunosti podržava Jadranku Kosor. Dramatičan rasplet na Trgu žrtava fašizma započeo je ujutro oko devet sati kad je među prvima u stranku stigla predsjednica Jadranka Kosor, a za njom i odani joj suradnici, Vladimir Šeks, Ivan Šuker, Petar Čobanković, Darko Milinović, Ivan Jarnjak, Gordan Jandroković, Božidar Kalmeta, Branko Bačić i Andrija Hebrang. Osim Petra Čobankovića i Andrije Hebranga koji nisu krili da su ljuti na Ivu Sanadera ostali su se suzdržali od komentara. Nakon što je Kosor s najbližim suradnicima obavila konzultacije i uz pomoć stranačkog lisca Vladimira Šeksa razradila strategiju kako stati na kraj Ivi Sanaderu, u stranku su pozvani zastupnici koji su se u nedjelju pojavili na Sanaderovoj press konferenciji. Među njima su bili Boris Kunst, Stjepan Fiolić, Krunoslav Markovinović, Božica Šolić, Josip Đakić, Vedran Rožić, Petar Selem, Karmela Caparin i Emil Tomljanović. Predsjednica je od njih htjela čuti zašto su došli podržati Sanadera, koju politiku podupiru i kako će se postaviti u saborskom glasovanju. Saborsko glasovanje, naime, Vladi je od iznimne važnosti jer povratkom Sanadera u parlament te odbijanjem stranačke poslušnosti njegovih prijatelja Marija Zubovića, Jerka Rošina, Petra Selema, Stjepana Fiolića i Luke Bebića moglo bi u pitanje doći povjerenje Vladi. HDZ trenutno ima 82 glasa u Saboru ostanu li bez potpore šest ruku, padaju samo na 76 glasova, i gube potrebnu većinu od 77 ruku. Tijekom jutra jedan po jedan zastupnik ulazili su k predsjednici, a kako se i pruće lakše lomi odvojeno očekivana je i njihova izjava nakon razgovora s Kosor. Kako saznajemo svi oni uvjeravali su Jadranku Kosor, kako podupiru nju i Vladu te da njihovi glasovi neće biti okrenuti protiv Vlade. No, neki do kraja nisu dali na Sanadera tako je nekadašnji sindikalni vođa Boris Kunst upitan treba li Sanadera isključiti iz stranke odgovario: - Ne vidim koji bi bio razlog za to, ali znam da će poslije današnje sjednice puno toga biti jasnije - zaključio je Kunst. Upitan podržava Sanadera ili Kosor, odgovorio je da će poštivati odluku Predsjedništva. Isti odgovor dao je i na pitanje treba li Sanadera izbaciti iz stranke i je li on pučem naštetio stranci. Sanaderov bliski prijatelj Stjepan Fiolić novinarima je kazao kako premijerka može računati na njegovu punu podršku, a podršku će dobiti i od Krunoslava Markovinovića, Emila Tomljanovića i šefa Hvidre Josipa Đakića. Upitana zašto je u nedjelju bila na Sanaderovoj konferenciji Božica Šolić samo je promrmljala da je bila izmanipulirana: 'Nisam znala, nisam znala'. Kad je razrađena strategija i dobivena potpora 'odbjeglih' zastupnika, u 14 sati, hadezeove tajnice dobile su zadaću da hitno kontaktiraju preostale članove predsjedništva, uglavnom one bliske Sanaderu i da ih pozovu na sjednicu Predsjedništva u 15 sati na kojoj se donosi službena odluka o Sanaderovoj budućnosti. Damir Polančec, Bianka Matković i Mario Zubović potvrdili su novinarima da su točno u 14.10 dobili poziv iz središnjice da dođu na hitnu sjednicu te su se nešto prije 15 sati, zajedno s Božom Biškupićem, Marinom Dropulić, Brankom Vukelićem i Lukom Bebićem pojavili u stranci. Nešto iza 16 sati stigao je i Damir Polančec. Rošin: Izbacili su čovjeka koji je stranku digao iz bezdana - Budite sigurni da neću prijatelja izdati, a moram vidjeti i što misle moji stranački prijatelji poput Marija Zubovića, bila je prva reakcija člana Središnjeg odbora HDZ-a i saborskog zastupnika Jerka Rošina na službenu potvrdu da je Ivo Sanader isključen iz stranke. - Tužno je da se to dogodilo, i ne ide mi u glavu da je netko tko je stranku digao iz bezdana, i potpuno je afirmirao to doživi. Ja na Sanaderovoj tiskovnoj nisam vidio ništa od ovoga, i da sam bio na sjednici Predsjedništva glasovao bih protiv izbacivanja. Stranka mora čuvati svoj dignitet, ali je pitanje radi li se to najbolji način i jesu li izabrali pravu formu. No, poštujem odluku, i ostat ću u HDZ-u bez obzira što sam doista tužan zbog ovoga, rekao je Rošin. Rošin, kao jedan od najbližih Sanaderovih prijatelja, nije želio odgovoriti bi li Sanader svoj saborski mandat trebao vratiti stranci ili se aktivirati kao neovisni zastupnik, no smatra da on na taj mandat ima pravo. Govoreći pak o stranačkim kolegama koji su u ponedjeljak kazali da su na Sanaderovu tiskovnu došli skoro na prijevaru, Rošin smatra da je to posljedica činjenice da "ljudi moraju misliti na svoju budućnost". - Ja sam znao da će biti tiskovna konferencija, kaže ROšin, koji je nakon Sanaderova nedjeljnog istupa izjavio da to "nije raskol, nego ojačavanje HDZ-a, koji mediji žele rastočiti". - Vraća se moral u stranku, svi su živnuli jer su se osjećali nekako izgubljeno, kazao je u nedjelju Rošin. I. Profaca/Epeha Kosor: HDZ ne podržava niti jednog kandidata na predsjedničkim izborima Premijerka Jadranka Kosor i na večerašnjoj je konferenciji za novinare u HDZ-u, na kojoj je izvjestila o brisanju počasnog predsjednika Ive Sanadera iz stranke, ponovila da HDZ ne podržava niti jednog od predsjedničkih kandidata u drugome krugu izbora za predsjednika Republike. "Mi u drugom krugu nemamo kandidata i to je odluka donesena u konzultaciji vrha stranke, a Sanadera tamo nije bilo", rekla je Kosor. Time je odgovorila na Sanaderovu ocjenu s jučerašnje konferencije za novinare na kojoj je kazao kako HDZ mora imati svog kandidata u drugome krugu izbora za predsjednika. Budući da nije nazočio i nije sudjelovao u donošenju te odluke "i nije se zanimao na temelju čega sam rekla da nemamo kandidata onda nije imao pravo to kritizirati", kazala je Kosor. Naglasila je kako bi stranka porukom da ima svog predsjedničkog kandidata u drugome krugu potvrdila spekulacije koje su kružile u javnosti da je Bandić potajni kandidat HDZ. "A on za nas to nikad nije bio i neće biti", naglasila je Kosor dodavši da bi HDZ-ov kandidat Andrija Hebrang, da je imao još samo dva posto više, ušao u drugi krug. A Ivo Josipović, dodala je, kandidat je SDP-a, a Milan Bandić kandidat "koji je do jučer bio u SDP-u". Što kaže Statut Prema Statutu HDZ-a, članak 13, odluku o brisanju iz članstva donosi nadležno tijelo HDZ-a kojemu član pripada, odnosno nadležno tijelo više razine gdje član obnaša određenu dužnost većinom glasova svih članova. Prema istom članku, član stranke može biti brisan iz članstva u slučaju nanošenja štete političkim interesima ili ugledu stranke. Građani protiv Sanadera Dok su brojni novinari i snimatelji cijeli dan stajali ispred ulaza u zgradu središnjice, prilazili su im mnogi građani koji su listom davali potporu Jadranki Kosor. Glavno pitanje bilo je li izbacila Ivu Sanadera i ako nije, kada će. Simpatije je izazvala gospođa koja je zapjevala: 'Kad jednom odeš, ne vraćaj se više… Potpore Jadranki Kosor Jednoglasnom odlukom karlovački Županijski odbor HDZ-a dao je punu potporu Vladi RH i njezinoj predsjednici te legalno izabranom Predsjedništvu HDZ-a na čelu s predsjednicom Jadrankom Kosor, priopćio je večeras karlovački HDZ nakon sjednice Županijskog odbora proširenog s predsjednicima gradskih i općinskih odbora HDZ-a. Potporu Vladi i premijerki danas je na izvanrednoj sjednici dala Koordinacija udruga iz Domovinskog rata Sisačko-moslavačke županije. Kako je nakon sjednice izjavio predsjednik te koordinacije Drago Umičević, "hrvatski branitelji i stradalnici Domovinskog rata te županije smatraju da je premijerka Kosor svojim dosadašnjim radom na rješavanju problema hrvatskih branitelja i njihovih obitelji te vođenjem vlade pokazala sposobnost u rješavanju i gospodarskih i socijalnih problema hrvatskog društva". Udruga branitelja liječenih od postraumatskoga stresnog poremećaja Šibensko-kninke županije "Tvrđava Knin" dala je premijerki Kosor "punu potporu u dosadašnjem i budućem vođenju vlade" ističući u pismu da je vlada s njom na čelu u proteklom razdoblju uspjela vratiti zemlju na put stabilizacije i približavanja Europskoj uniji. "Uspjeli ste u nekoliko mjeseci uraditi ono što se godinama gomilalo i nije rješavalo, pokrenuli ste rješavanje problema sa Slovenijom, uhvatili ste se u koštac s korupcijom, što mnogima u ovoj zemlji ne paše, a što je rezultiralo potporom svijeta, posebno Europske unije", navodi u pismu "Tvrđava Knin". Ta udruga također ističe premijerkin senzibilitet prema malom čovjeku, invalidu, starijima i nemoćnima te njezin predan rad i zalaganje na zaštiti digniteta Domovinskog rata i zaštiti časti i ponosa hrvatskog branitelja. (H) A.B. KRILE, PSD, (H)

