Svečanim otvorenjem izložbe “Ruska ikona XV.-XX st.“ u Galeriji Klovićevi dvori u Zagrebu, 8. lipnja 2010. započelo je održavanje Dana ruske duhovne kulture u Hrvatskoj 2010. godine. Manifestacija će obuhvatiti reprezentativne priredbe duhovnog karaktera u izvedbi vodećih ruskih ansambala i izvođača, izložbe i tjedan ruskog filma. FOTO: HINA U nazočnosti veleposlanika Ruske Federacije u Republici Hrvatskoj Roberta Markaryana, arhimandrida Iovana, ravnatelja Crkvenog povijesno–arheološkog muzeja Kostromske Eparhije Ruske pravoslavne crkve, ravnateljice Državnog povijesno–arhitektonskog i umjetničkog muzeja Kostrome Natalije Pavličkove te ravnateljice Galerije Klovićevih dvora Vesne Kusin, brojnih posjetitelja, stručnjaka, kulturnih djelatnika i gostiju iz Rusije, izložbu ruskih ikona otvorio je ministar kulture mr. sc. Božo Biškupić. Nakon izložbe ikona, koja će biti otvorena do 18. srpnja, sredinom rujna uslijedit će drugi dio programa Dana ruske duhovne kulture: Gala koncert baletnog ansambla - prvaka Boljšog teatra (Moskva) te Marijinskog i Mihajlovskog teatra (St. Petersburg) u Hrvatskom narodnom kazalištu u Zagrebu, koncerti duhovne glazbe Vokalnog trija Relikt te Moskovskog sinodalnog zbora u Koncertnoj dvorani Vatroslava Lisinskog te tjedan ruskog filma u Kinu Tuškanac. Pijanistički koncert Evgenija Kisina bit će održan 9. studenoga, dok će 25. studenoga u Muzeju Mimara biti otvorena izložba umjetničke fotografije.

