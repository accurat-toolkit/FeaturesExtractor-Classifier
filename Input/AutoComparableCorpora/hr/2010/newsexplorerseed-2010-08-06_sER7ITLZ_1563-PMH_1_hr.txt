Dvojica ruskih vojnika izgubila su život u borbi protiv požara oko nuklearnog centra u Sarovu, 500 kilometara istočno od Moskve. Obojica su poginula kada je na njih palo zapaljeno stablo. U Sarovu se još iz doba SSSR-a nalazi centar za nuklearna istraživanja i proizvodnju atomskog oružja. Vlada je odlučila uložiti gotovo 2 milijarde dolara za kupnju dodatnih protupožarnih zrakoplova i vozila. Predloženo je osnivanje centara za izvanredna stanja diljem zemlje. Zatražena je i regrutacija dobrovoljnih gasitelja u udaljenim područjima. Kao jedan od većih problema pokazala se loša opremljenost i obuka privatnih tvrtki zaduženih za gašenje. Stopa smrtnosti u Moskvi udvostručena je nakon što su grad prekrili otrovni plinovi, nastali nakon velikih šumskih požara koji haraju u okolici. U Moskvi na dan, u normalnim okolnostima, umire između 360 i 380 ljudi, a jučer je umrlo oko 700, izjavio je pročelnik gradskog ureda za zdravstvo. Dodao je kako je na ulici svakodnevno 40 stupnjeva te da se broj intervencija hitne pomoći povećao za četvrtinu, a najviše ih se odnosi na srčane i respiratorne probleme. Ruski se vatrogasci oko Moskve bore s požarima na području od 1740 četvornih kilometara. Zbog nezapamćene suše ruski je premijer Vladimir Putin jučer zabranio izvoz pšenice, što je automatski izazvalo povećanje njezine cijene na svjetskom tržištu. Putin kao kopilot u kanaderu Ruski premijer Vladimir Putin, koji i dalje u javnosti nastoji održati image čovjeka od akcije, u programu ruske televizije prikazan je na mjestu kopilota kanadera kojim je preletio dva šumska požara u regiji Rjazan, oko 200 km jugoistočno od Moskve. Pošto je dobio brzu poduku o funkcioniranju sustava, Putin je odlično obavio svoj posao gašenja šumskih požara, prenijele su Ria Novosti, nakon što su požari ugašeni. Putin je time naciji želio pokazati kako brine o borbi protiv požara, koji Rusiju pustoše već gotovo dva tjedna i u kojima su do sada poginule najmanje 54 osobe.

