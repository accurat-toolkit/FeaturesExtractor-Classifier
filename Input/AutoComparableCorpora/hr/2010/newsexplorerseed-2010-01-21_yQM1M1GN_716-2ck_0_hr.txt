U drugom krugu predsjedničkih izbora Ukrajinci će birati između proruskog oporbenog kandidata i favorita dijaspore Viktora Janukoviča (oko 37 posto glasova u prvoj rundi) te populistice Julije Timošenko (oko 24 posto). Sadašnji predsjednik Viktor Juščenko, vođa kompromitirane Narančaste revolucije, omalovažavao je vjerodostojnost anketa, ali one su mu ispravno predvidjele da će biti najveći gubitnik izbora s oko pet posto osvojenih glasova. Juščenko zasad odbija podržati nekog od protukandidata, a slično se ponaša i "dark horse" ovih izbora Sergej Tigipko. Nekadašnji guverner nacionalne banke i ministar gospodarstva dobio je 13-postotno povjerenje, ali tvrdi da neće podržati nikoga, unatoč glasinama da mu i Janukovič i Timošenko nude premijersku poziciju. Zapadni promatrači nisu imali većih prigovora na regularnost izbornog procesa, ali jesu ruski – osobito na istoku zemlje, gdje je navodno pristiglo nekoliko stotina gruzijskih promatrača sumnjive provenijencije te su zabilježeni incidenti. Najmoćnijeg čovjeka svoga političkog sustava Ukrajinci će tako 7. veljače birati između eksponenta donjeckih oligarha, svojedobnog člana ulične bande i u mladosti dvaput osuđivanog robijaša upitne obrazovanosti i neupitne neelokvencije, te privatizacijske tajkunice koju zbog isisavanja prljavog novca iz zemlje među ostalim sumnjiče i pravosudni organi SAD-a, a koja se - poput Štrumfete – iz moderne crnke koja je 90-ih nosila nadimak "plinska princeza", u proteklom desetljeću preobrazila u tradicionalističku plavušu i postala "narančasta princeza", navodni reformator i proeuropski borac.

