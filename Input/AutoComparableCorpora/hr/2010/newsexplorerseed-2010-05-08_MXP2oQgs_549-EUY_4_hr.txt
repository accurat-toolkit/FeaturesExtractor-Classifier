"Nacrt rezolucije o kome je raspravljano u Savetu bezbednosti nema nikakvog legitimiteta", izjavio je savetnik iranskog predsednika Modžtab Hašemi Samareh, a prenela zvanična iranska agencija IRNA. On je ocenio da je nacrt koji je predložila Amerika reakcija na iranski sporazum sa Brazilom i Turskom. SAD su ranije danas podnele nacrt rezolucije kojom se traži proširenje sankcija UN protiv Irana zbog nuklearnog programa te zemlje, saopšteno je u sedištu svetske organizacije. Ovo, četvrto po redu, proširenje sankcija odnosi se na bankarski i druge sektore i između ostalog traži međunarodnu inspekciju brodova za koje se posumnja da nose teret koji bi mogao biti u vezi sa iranskim nukleranim programom, javio je Rojters. Nacrt rezolucije koju su podnele SAD ima podršku svih pet stalnih članica Saveta bezbednosti, SAD, Velike Britanije, Francuske, Kine i Rusije i plod je višemesečnih pregovora. Zapadne diplomate kažu da je reč o kompromisnom tekstu, koji ne donosi mnogo novina, budući da su SAD tražile mnogo oštrije sankcije dok su Rusija i Kina pokušavale da ublaže mere. Uvođenju sankcija se protive nestalne članice Saveta bezbednosti Brazil, Turska i Liban. Odluka da se rezolucija podeli članicama 15-članog Saveta bezbednosti, bila je prećutni odgovor na dogovor koji su u ponedeljak postigli Brazil i Turska sa Iranom. Te zemlje su saopštile da je Iran pristao da pošalje određenu količinu obogaćenog uranijuma u inostranstvo u zamenu za uranijumske štapove-gorivo za reaktor namenjen medicinskim istraživanjima. SAD smatraju da je to samo manevar Irana da izbegne dodatne sankcije, a brazilska ambasadorka pri UN je jasno stavila do znanja da nije zadovoljna što SAD i njihovi saveznici po svemu sudeći ignorišu dogovor koji je postigla njena zemlja, naveo je Rojters. "Brazil u ovom trenutku neće učestovovati u diskusiji o nacrtu rezolucije, jer smatramo da je situacija sada drugačija," rekla je ambasadorka Maria Luiza Ribiero Vioti novinarima ispred Saveta bezbednosti UN, napominjući da je u ponedeljak postignut "veoma važan dogovor". Teheran odbacuje tvrdnje zapadnih zemalja da je iranski nuklearni program namenjen razvoju oružja, i tvrdi da on ima samo mirnodopsku namenu poput proizvodnje struje. Nacrt rezolucije poziva članice UN da preduzmu odgovarajuće mere kako bi se zabranilo otvaranje novih filijala iranskih banaka ili kancelarija u inostranstvu ukoliko postoji razlog za sumnju da bi one mogle pomagati iranskom nukleranom ili raketnom programu, kao i da budno prate transakcije iranskih banaka. Rezolucija poziva na proširenje postojećeg embarga na prodaju oružja Iranu. SAD i zapadnoevropske zemlje su se nadale da će uspeti da uvedu totalni embargo na oružje Teherana i da stave iransku centralnu banku na crnu listu, ali Rusija i Kina su se tome usprotivile. Mnoge od ovih mera nisu obavezujuće, ali diplomate kažu da će zemlje EU i SAD tretirati poziv na "budnost" protiv iranskih kompanija kao zabranu i doneti propise strožije od novih mera UN.

