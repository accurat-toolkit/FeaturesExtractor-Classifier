Svijet Ponedjeljak, 14.06.2010. Tagovi: Izrael, Gaza 02:51 ICRC: Blokadom Pojasa Gaze krši se međunarodno pravo Izrael blokadom Pojasa Gaze krši Ženevske konvencije, priopćilo je u ponedjeljak Međunarodno povjerenstvo Crvenog križa (ICRC) koje je zatražilo prekid blokade. "Stanovništvo Gaze kažnjeno je za postupke za koje ne snose odgovornost. Blokada predstavlja kolektivnu kaznu čije nametanje je čisto kršenje obveza koje Izrael ima prema međunarodnom pravu", navodi se u izjavi ICRC-a. To je prvi put da ova organizacija jasno kaže da izraelska blokada predstavlja kršenje Ženevskih konvencija. Četvrta Ženevska konvencija iz 1949., koju je Izrael ratificirao, zabranjuje kolektivno kažnjavanje civilnog stanovništva. "Mi pozivamo Izrael da prekine blokadu i pozivamo one koji imaju utjecaja na situaciju, uključujući Hamas, da učine sve što je u njihovoj moći kako bi pomogli stanovništvu Gaze", rekla je čelnica odjela ICRC-a za Bliski istok Beatrice Megavand-Roggo. ICRC je također zatražio od islamističkog pokreta Hamasa da obitelji izraelskog vojnika Gilada Shalita, kojeg drže u zarobljeništvu skoro četiri godine, dopusti redovne posjete. (H)

