Od 30. travnja klijenti Zagrebačke banke mogu pristupati m-zabi za građane i poslovne subjekte i putem svojih iPhone uređaja. Zagrebačka banka je time postala prva u Hrvatskoj i u talijanskoj UniCredit grupi, ali i jedna od malobrojnih banaka u svijetu koja u svojoj ponudi ima aplikaciju mobilnog bankarstva za iPhone, priopćeno je u petak iz Zabe. Navedeno prvo jedinstveno aplikativno rješenje za Hrvatsku razvijeno je u suradnji sa tvrtkom Asseco SEE Croatia, specijaliziranom na području mobilnog bankarstva koje se temelji na Javi i iPhone tehnologijama. Ovu je jedinstvenu uslugu na hrvatskom tržištu odobrio Apple. "Iako je mogućnost aplikacije m-zaba za korisnike iPhone dostupna od prošlog petka, u svega pet dana zabilježen je iznimno velik interes klijenata", navode iz Zagrebačke banke. Spomenutom aplikacijom mobilnog bankarstva za iPhone klijenti banke mogu u bilo koje vrijeme i na bilo kojem mjestu koristiti već postojeće usluge dostupne putem m-zabe te time upravljati svojim financijama i obavljati različite financijske transakcije, kao što su provjere stanja po računima, kreditima i karticama, zadavanje platnoprometnih naloga, usluga kupoprodaje deviza, trgovanje udjelima u investicijskim fondovima ZB Investa, kupovina GSM bonova i sl.

