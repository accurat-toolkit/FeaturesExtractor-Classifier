Autor Administrator Ponedjeljak, 18 Listopad 2010 17:17 Prije 20 godina, točnije 15. listopada 1990. godine osnovana je Jedinica za posebne namjene Policijske uprave Zadar, poznatija kao Poskoci. Bila je to prva postrojba specijalne policije osnovana u Republici Hrvatskoj. Prije Poskoka u Hrvatskoj je postojala samo jedinica za posebne namjene Lučko, nekadašnjeg RSUP-a, pa se poskoci smatraju začetnicima postrojba specijalne policije koje su osnivane po tadašnjim policijskim upravama. Jezgru Poskoka činilo je u početku 30 pripadnika koji su završili prvi tečaj za hrvatske redarstvenike. Na početku ožujka 1991. godine od Jedinice za posebne namjene osniva se Specijalna jedinica policije PU zadarske. Prvi zapovjednik postrojbe bio je Đuro Župan. Tijekom postojanja, dužnost zapovjednika Poskoka obnašali su: Svemir Vrsaljko, Nikola Šindija i Anton Dražina. Jedinica se nakon 1. ožujka popunjava s još 30 pripadnika, a 15. ožujka sa još 60 te u to vrijeme broji 130 pripadnika od čega 20 pričuvnog sastava. Tih dana osnivanja postrojbe, ali i ratnog puta, prisjećaju se predsjednik Udruge specijalaca Domovinskog rata Poskoci Ivica Kapitanović i dopredsjednik Marko Čulina. Obojica kažu kako je u početku postrojba bila opremljena samo iskustvom služenja vojnog roka iz JNA, tečaja Prvi redarstvenik te sa osnovnim sredstvima ali je odmah izvršavala svoje zadaće prikupljanja obavještajnih podataka i osiguranja važnih objekata. - Zanimljivo je da smo svoje prve vježbe vršili na poligonu Bokanjac, tik do pripadnika JNA kojima smo kasnije oduzeli i terensko vozilo, govorili su na početku Kapitanović i Čulina. Nakon krvavog Uskrsa na Plitvicama, Specijalna jedinica policije ustrojava Policijske postaje: Polača, Kruševo i Pridraga. Istovremeno Jugoslavenska narodna armija otvoreno se stavlja na stranu terorista i pobunjenika koji žele spiječiti stvaranje neovisne samostalne Republike Hrvatske. Već 2. svibnja 1991. godine na brdu Štrkovača u Polači u izravnom sukobu s neprijateljem, smrtno je stradao pripadnik Specijalne jedinice Franko Lisica. 17. srpnja jedinica se uključuje u obranu napadnutog stanovništva mjesta Lišane Ostrovičke, a nakon toga nastavlja u mjestima Novigrad, Pridraga, Kruševo, Nadin, Korlat, a zatim mjesta Jasenice i Maslenica, te Masleničkog mosta. U mjestu Jasenice Poskoci nanose značajne gubitke neprijatelju. - To su možda bili i najteži dani u postrojbi. Od 9. do 12. rujna 1991. Poskoci vode nemilosrdnu borbu u zaustavljanju neprijateljskog kombiniranog tenkovsko-pješadijskog napada uz potporu topništva i avijacije na mjesto Jasenice i na Maslenički most, gdje sa južne strane Masleničkog mosta zajedno sa pripadnicima 112. brigade Zbora narodne garde uspijeva zaustaviti neprijatelja, odakle se uključuje u obranu mjesta Slivnica i Visočane. Odmah potom jedinica nastavlja borbu aktivno se uključujući u obranu grada Zadra te veliki doprinos obrani daje osvajanjem vojarni Jugoslavenske narodne armije u Zadru i okolici, kaže predsjednik udruge Ivica Kapitanović. Marko Čulina, koji se specijalcima pridružio nakon ratovanja na južnom bojištu kaže da se već 1991. spoznao strateški značaj planine Velebit, kad započinju pripreme i uvođenje skupnih snaga specijalne policije MUP-a RH. - Tako su do akcije Maslenica, zauzete sve važnije kote, od Rizvanuše ponad Gospića, preko Ivinih Vodica do Tulovih greda. Tako 28. kolovoza 1992. godine dio Poskoka odlazi na Velebit s ciljem uspostave linije obrane i sprječavanja naprijateljskih izviđačkih akcija. U jednom takvom izviđanju na Velebitu dana 16. prosinca 1992. godine u neprijateljskoj zasjedi smrtno je stradao tadašnji dozapovjednik Dragan Žunić, kaže Čulina. Nakon Jasenica, Poskoci nastavlja obranu Zadra, suprostavljajući se neprijatelju u mjestu Murvica, Briševo, Poljica, u Ražancu i kod Paškog mosta te na gradskim prostorima Bokanjca, Ploče i Dračevca. Nakon uspješne obrane grada Zadra, suprostavljajući se neprijatelju, zajedno sa ostalim pripadnicima policije i pripadnicima Zbora narodne garde i uspostavljanja linije obrane, SJP izvodi veći broj izviđačkih i diverzantskih aktivnosti na okupiranom području. Nažalost, 23. svibnja 1992. godine u centru postrojbe u Zadru, od neprijateljske granate smrtno je stradao pripadnik specijalne jedinice Sveto Denona. 19. siječnja 1993. godine pripadnici SJP započinju s dubinskim izviđanjem terena na pravcu djelovanja u predstojećoj akciji "Maslenica" koja je započela 22. siječnja 1993. godine. Od završetka akcije Maslenica pripadnici SJP PU zadarske stalno sudjeluju u održavanju prve crte bojišnice na Velebitu. 06. rujna 1993. godine pripadnici SJP sudjeluju u akciji "Poskok 1 ­džep 93" kod Gospića. Zavšetkom svog angažmana u ovoj akciji jedinica nastavlja sa stalnim zadaćama na Velebitu. Velebit je svih tih godina bio ratni dom Poskoka. Prvog prosinca 1994. godine jedna izvidničko-operativna grupa vršeći izviđanje na prostoru Crnog vrha sukobljava se s neprijateljem nanoseći mu značajne gubitke. - Trebalo je izdržati temeperature od minus 40 do plus 50 stupnjeva celzijusovih. Koliko je to bio zahtjevan teren, svjedoči i činjenica da je izvlačenje ranjenika trajalo i po nekoliko sati, kaže Ivica Kapitanović kojeg su njegovi suborci, nakon što je bio ranjen od protupješake mine, 12 sati izvlačili s područja Donje Bukve. Preživio je zahvaljujući njima i prvoj pomoći koju mu je ukazao liječnik Tihomir Dunatov. Od 4. do 12. svibnja 1995. godine veći dio pripadnika Poskoka uključuje se u vojno-redarstvenu akciju "Bljesak" u zapadnoj Slavoniji, sudjelujući u pretragama prostora i čišćenju zaostalih četničkih formacija. U predvečerje Oluje 04. kolovoza 1995. godine cjelokupna Jedinica specijalne policije PU zadarske uključuje se u vojno-redarstvernu akciju , krećući se Velebitom preko Malog Alana u pravcima prema Svetom Roku i prema Prezidu, Čelavcu i Gračacu, izvršivši svoje zadaće u 14,40 sati 05. kolovoza izbijanjem na Prezid i Čelavac. U akciji "Oluja" 04. kolovoza, u izravnom okršaju s naprijateljem na Malom Alanu smrtno je stradao specijalac Ante Baljak, a 07. kolovoza od mine iznenađenja stradao je pripadnik pričuvnog sastava Marko Vulić. Nakon završetka vojno-redarstvene akcije "Oluja" SJP sudjelovala je u pretragama novo oslobođenog područja čisteći ga od neprijateljskih formacija. Po završetku pretrage oslobođenog područja SJP se uključuje u izvršenje zadaća u akciji "Povratak" te u izvršenje zadaća u akciji "Krug ­Dubrovnik" te u osiguranje državne granice na potezu Ličko Petrovo Selo-­Kulen Vakuf. Kad je 2001. došlo do reorganizacije MUP-a, ugasila se i ova, jedna od najelitnijih postrojbi Specijalne policije MUP-a RH. Danas, kao sljednica Specijalne jedinice policije "Poskoci" egzistira Interventna jedinica policije PU zadarske. U ratnim djelovanjima Specijalne jedinice policije PU zadarske, u javnosti poznate kao "Poskoci", ranjeni su njeni pripadnici: Tomislav Drlić, Marjan Bukvić, Goran Miletić, Mladen Čakarun, Omer Šindija, Ivan Jurić, Ivica Kapetanović, Martin Surać, Petar Strmota i Frane Vuksan. Tekst: Siniša Klarica

