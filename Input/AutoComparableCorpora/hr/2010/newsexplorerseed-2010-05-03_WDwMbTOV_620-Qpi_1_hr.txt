Obojica čelnika, kao i Nick Clegg, vođa liberalnih demokrata, treće stranke po snazi, održali su u utorak i srijedu niz predizbornih skupova na kojima su pokušali privući zasad neodlučnu trećinu britanskih birača. Prema anketi ComResa za tv kanal ITV i dnevni list The Independent, konzervativci vode s 37 posto glasova ispred laburista s 29 i liberalnih demokrata s 26 posto glasova birača. Riječ je o solidnoj prednosti konzervativaca koja ipak nije dostatna za apsolutnu većinu u 650-članom parlamentu, te Cameronu ne jamči ulazak u Downing Street. Dnevni list Guardian, koji je tradicionalno podupirao laburiste, objavio je da daje potporu liberalnim demokratima, dok je Times prvi put u posljednjih 18 godina podržao konzervativce. I tjednik Economist, koji je podupirao laburiste Tonyja Blaira, pozvao je građane da glasuju za konzervativce. Britanski većinski izborni sustav, u kojem zastupnički mandat osvajaju kandidati s najvećim brojem glasova u pojedinoj izbornoj jedinici, čak bi mogao laburistima osigurati najveći broj zastupnika. Ankete sugeriraju da nijedna od dviju vodećih stranaka neće imati apsolutnu većinu te će sudbina buduće vlade ležati u rukama Cleggovih liberalnih demokrata. Velika Britanija nije od 1974. imala sličnu situaciju i njezina politička elita nije navikla na stvaranje vladinih koalicija, što je uobičajeno u većini europskih zemalja. Prema britanskoj tradiciji čelnik stranke koja osvoji najviše zastupnika u donjem domu parlamenta postaje premijer. Međutim, veliki su izgledi da nijedna stranka ne ostvari apsolutnu većinu od 326 mjesta te će koalicije biti neizbježne. Britanski izborni sustav mogao bi laburistima omogućiti da dobiju najveći broj zastupnika čak i ako po osvojenom postotku glasova budu na drugom, pa i na trećem mjestu. Nasuprot tomu, Clegg bi s osvojenih 30 posto glasova birača mogao dobiti samo 12 posto zastupničkih mjesta. (Hina/Reuters)

