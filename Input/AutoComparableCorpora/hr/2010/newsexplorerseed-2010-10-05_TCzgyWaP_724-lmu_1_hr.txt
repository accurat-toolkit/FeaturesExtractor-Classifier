Ovogodišnji dobitnici Nobelove nagrade za fiziku su Andre Geim i Konstantin Novoselov sa Sveučilišta u Manchesteru. Obojica su zaslužni za otkriće dvodimenzionalnog materijala grafena, a aktivno se bave razvojem gecko vrpce i dijamagnetske levitacije. Grafen (monosloj grafita) dvodimenzionalna je mreža ugljikovih atoma u strukturi pčelinjeg saća. Obojica znanstvenika podrijetlom su iz Rusije. Dobitnici su brojnih nagrada iz područja fizike. Prva Nobelova nagrada za fiziku dodijeljena je 1901. Dobio ju je Wilhelm Röntgen za otkriće rendgenskih zraka. "Nobeli" za kemiju, književnost, mir i ekonomske znanosti Prva u nizu Nobelovih nagrada je ona za medicinu koju je jučer dobio britanski fiziolog Robert Edwards, "otac" izvanmaternične oplodnje (IVF) i prve bebe iz epruvete. Švedski institut Karolinska dodijelio mu je "Nobela" za liječenje ljudske neplodnosti. Slijede proglašenja Nobelove nagrade za kemiju 6. listopada, književnost 7. listopada, mir 8. listopada i nagrade za ekonomske znanosti 11. listopada. Tradicionalno se uručuju 10. prosinca u Stockholmu i Oslu, na godišnjicu smrti Alfreda Nobela 1896.

