BANJALUKA, U Republici Srpskoj nema banaka sa grčkim kapitalom i zbog toga grčka kriza nema direktan uticaj na domaći bankarski sektor, kao i na ukupno ekonomsko stanje. Osim toga, već je usvojen paket mjera za rješavanje krize u Grčkoj, koji će pomoći da se situacija u toj zemlji stabilizuje. Kazala je ovo u intervjuu za “Glas Srpske” direktor Agencije za bankarstvo Republike Srpske Slavica Injac. - Štednja građana se povećava i apsolutno nema nikakvog razloga za zabrinutost zbog grčke krize – rekla je Injac..

 Može li grčka dužnička kriza imati negativne posljedice na bankarski sektor Republike Srpske? INJAC: U Republici Srpskoj nema banaka sa grčkim kapitalom i zbog toga grčka kriza nema direktan uticaj na domaći bankarski sektor, kao i na ukupno ekonomsko stanje. Osim toga, već je usvojen paket mjera za rješavanje krize u Grčkoj, koji će pomoći da se situacija u toj zemlji stabilizuje..

 Prema mišljenju eksperata UniCreditovog istraživačkog tima, kriza u Grčkoj mogla bi da se prelije na veliki broj evropskih država. U grupu indirektno ugroženih zemalja svrstana je i BiH, koja se nalazi na visokom sedmom mjestu? Može li se grčka kriza preliti na RS? INJAC: Srbija jeste pod velikim uticajem jer ima četiri grčke banke, Hrvatska bi takođe mogla da bude pod određenim uticajem. S obzirom na to da smo mi između ove dvije zemlje, možda bi moglo da bude određenog indirektnog uticaja, ali smatram da nema načina da to bitno utiče na RS..

 Evro je posljednjih dana imao značajan pad u odnosu na dolar? Kakav uticaj ovo ima na Srpsku? INJAC: Kada je u pitanju pad evra, odnosno rast dolara, to bi moglo da se odrazi na povećanje ino duga. Činjenica je da će, ako je naš javni dug izražen u dolarima, on biti povećan, ali to je relativna stvar, jer je slična situacija bila i prošle godine kada je dolar bio niži, pa smo od toga imali koristi..

 Da li je štednja stanovnika RS sigurna? Očekujete li da bi, kao u oktobru 2008. godine, moglo da dođe do povlačenja štednih uloga iz banaka? INJAC: Štednja građana se povećava i apsolutno nema nikakvog razloga za zabrinutost. Štednja skoro svaki mjesec raste za jedan odsto, što je pozitivno, jer je novac stanovništva deponovan u bankama u RS, veoma bitan za stabilnost bankarskog sistema..

 Kako ocjenjujete trenutno stanje bankarskog sektora RS? INJAC: Bankarski sektor Republike Srpske je i dalje stabilan i solventan. Prošla godina je bila teška i puna izazova, ali zahvaljujući opreznom poslovanju naših banaka, nije bilo gubitaka. Kreditiranje u ovoj godini nije zaustavljeno, ali nije bilo ni nekog značajnog povećanja, jer su komercijalne banke sada mnogo opreznije. Ono što je trenutno karakteristično za naš bankarski sektor je da nema nekih naglih oscilacija, ali su oprezni oni koji se zadužuju, ali i banke koje daju kredite. Italija.

 Pojedini ekonomisti smatraju da bi proširenje krize na Italiju imalo najveće posljedice po region, jer su italijanske banke prisutne u RS i regionu. Kako to komentarišete? INJAC: U RS radi samo Unikredit banka koja je u italijanskom vlasništvu, ali ne očekujemo nikakve značajne oscilacije u domaćem bankarskom sektoru. Smatram da bi ova kriza prije Italije, mogla da pogodi Portugaliju i Španiju. Glas Srpske

