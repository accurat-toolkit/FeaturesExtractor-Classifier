Teroristi u svijetu jači nego ikad. U prošlom desetljeću personifikacija tvrde i žestoke “borbe protiv terorizma” bio je bivši američki predsjednik George Bush. On je nakon napada na američkom tlu krenuo u dva rata, onaj u Afganistanu i Iraku, te za sobom povukao i saveznike koji su postali omraženi uglavnom u muslimanskom svijetu koji je bio napadnut.Prije godinu i deset mjeseci na čelo najmoćnije zemlje svijeta došao je “ljevičarski” i crni predsjednik Barack Obama od kojeg se očekivalo da će započeti “borbu protiv terorizma” voditi malo “mekšim” sredstvima i s više takta prema neprijateljima. Očekivalo se da će ta nova taktika polučiti rezultate, ali pogledavši samo protekle dvije sedmice, može se zaključiti kako su teroristi u svijetu jači nego ikad. Prvo je “svjetski zločinac broj 1″ i vođa al-Qaide, koja je navodno napala “Blizance”, nagovijestio rat Francuzima ukoliko ne povuku svoje trupe iz Afganistana te ne ukinu zabranu nošenja burke po ulicama. “Tko ubija, bit će ubijen”, kazao je u svojoj poruci Osama bin Laden. Kao njegov nasljednik ove sedmice je označen Saudijac Ibrahim Hassan al-Asiri, koji je glavni sumnjivac za prošlosedmični pokušaj napada na SAD. Novi Osama bin Laden zove se Ibrahim al-Asiri? U teretnim avionima u Velikoj Britaniji i Dubaiju pronađene su eksplozivne naprave koje su sadržavale snažan plastični eksploziv PETN i koje je navodno izradio al-Asiri. Krajnje odredište bombi skrivenih u boje za printere bio je SAD, tačnije sinagoge u Chicagu. Obavještajci mnogih zemalja, u prvom redu Velike Britanije i SAD-a, ovaj put su dobro obavili svoj posao i spriječili napade pokrenute od ogranka al-Qaide smještenog u Jemenu. Al-Asiri se spominje i kao tvorac bombi koje su trebale prošle godine na Božić eksplodirati u avionu iznad Detroita. Ovaj put napad nije uspio, ali sam pokušaj je znak da se teroristi ne boje ponovno odabrati svoje ciljeve u SAD- i da ih nije strah Baracka Obame. Tko je kriv za 32 ozlijeđenih u Istanbulu? Drugi opasan teroristički napad ovog vikenda dogodio se u Istanbulu gdje je u akciji bombaša samoubice u centru grada ozlijeđeno 32 ljudi. Čini se kako je napad na trgu Taksim bio usmjeren prema turskoj policiji, jer je mladi bombaš pokušao ući u njihov autobus. Kada mu taj naum nije uspio, detonirao je bombu na trgu i ozlijedio 15 policajaca i 17 civila. Kod ovakvih napada u Turskoj se prvo pomisli na borce za slobodni Kurdistan i njihov militantni PKK, no ovaj put ti gerilici tvrde kako nisu odgovorni za 32 ozlijeđenih. Sumnja nakon Kurda pada na radikalne islamiste ili ljevičarske gerilce koji su u prošlosti izvodili napade u Istanbulu. Bilo kako bilo, teroristi su i u turskom slučaju pokazali svoju moć. Na sreću, nije bilo mrtvih. 52 mrtvih u crkvi u Bagdadu No, mrtvih je ovaj vikend bilo u crkvi u Bagdadu, glavnom gradu Iraka. Tamo su teroristi svoj bezumni napad započeli pred zgradom burze da bi ga nastavili u crkvi u kojoj se u tome trenutku održavala sveta misa. U talačkoj krizi i akciji iračkih snaga nakon nje poginulo je 52 ljudi. Među ubijenima su bili svećenik, sedam pripadnika iračkih snaga i svih šest napadača. Prije akcije iračkih snaga sigurnosti, otmičari su tražili da se iz zatvora puste pripadnici al-Qaide. No, ovakve terorističke akcije u Iraku više nisu iznimke, nego pravila, od trenutka kada je George Bush s vlasti svrgnuo diktatora Saddama Huseina. Paket bomba za francuskog predsjednika Sarkozyja Da su borci al-Qaide poslušali svoga vođu Osamu bin Ladena i naputak o napadanju Francuske moglo se zaključiti kada su danas stigle prve vijesti iz Grčke gdje su pronađeni paketi s bombama, od kojih je jedan bio adresiran točno predsjedniku Francuske Nicolasu Sarkozyju. U transportu je u eksploziji jednog paketa ozlijeđena radnica iz kurirske tvrtke. Na sreću, samo lakše. No, grčka policija u prvi trenutak odbacuje mogućnost da je pakete poslala al-Qaida. Oni sumnjiče njihove “domaće” teroriste iz grčke ljevičarske gerilske grupe, a prva hapšenja iz tog miljea su već i obavljena. Iz ovog primjera se vidi da su i grčki teroristi u pripravnosti, a njima “gorivo” daje i ekonomska kriza koja je pokrenula val štrajkova i prosvjeda, koji su često bili i nasilni. Hapšenja u Švedskoj Kao zadnji primjer probuđenog svjetskog terorizma treba navesti i uhićenja četvero sumnjivaca u Švedskoj, koji su navodno planirali bombaški napad u gradu Goetheborgu. Sumnjivci su iz pritvora, zbog nedostatka čvrstih dokaza, pušteni već u nedjelju popodne. Mediji navode kako su osumnjičeni bili Palestinci rođeni u Siriji. Zbog te prijetnje bombaškim napadom je švedska policija u gradu podigla uzbunu. Slučajevi koje smo nabrojili mogu izazvati strah da se svjetski terorizam budi sve više i sve više pokušava nasilnim metodama uticati na politike mnogih zemalja. Hoće li se vlade država uspjeti oduprijeti toj prijetnji, ostaje vidjeti. (TIP/Index.hr/I.Kri)

