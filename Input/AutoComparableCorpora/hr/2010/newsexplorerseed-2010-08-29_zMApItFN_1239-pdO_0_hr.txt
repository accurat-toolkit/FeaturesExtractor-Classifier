Svijet Subota, 28.08.2010. Tagovi: talibani, napad, NATO, Afganistan 10:00 Talibani napali bazu NATO-a na istoku Afganistana Oko trideset talibana, uključujući i bombaše samoubojice, napalo je u subotu ujutro bazu NATO-a na istoku Afganistana, priopćili su dužnosnici, no za sada nema dostupnih informacija o mogućim žrtvama ili štetama. Tijekom protekle noći došlo je do napada na dobro utvrđenu bazu Chapman u provinciji Khost u blizini jugoistočne granice s Pakistanom, u području gdje su američke i snage drugih stranih postrojbi pojačale operacije protiv talibanskih pobunjenika. Sedam časnika američke CIA-e ubio je bombaš samoubojica u toj bazi u prosincu prošle godine, što je drugi napad po težini posljedica u povijesti CIA-e. Glasnogovornica NATO-ovih snaga, poručnica Katie Kendrick, potvrdila je da je do napada došlo no nije mogla navesti nikakve druge pojedinosti. "Tamo su u tijeku aktivnosti, no sve je svježe i ne mogu davati nikakve detalje", rekla je Kendrick. Glasnogovornik talibana Zabihullah Mujahid izjavio je telefonom za Reuters da je 30 talibanskih boraca napalo bazu, među njima i bombaši samoubojice i drugi borci naoružani raketnim bacačima i strojnicama. Unatoč prisustvu oko 150.000 pripadnika stranih vojnih snaga nasilje u Afganistanu gotovo je na najvišoj razini otkako su talibani u sukobima s afganistanskim snagama potpomognutim SAD-om 2001. godine svrgnuti s vlasti. (H)

