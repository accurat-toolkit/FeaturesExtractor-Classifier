Ogled Francuske i Južnoafričke Republike u Bloemfonteinu bio je posljednji nastup i za jedne i za druge na Svjetskom prvenstvu. Skupinu A prošli su Urugvaj i Meksiko, no raspoloženje u taborima bilo je oprečno. Bongani Khumalo, reprezentativac JAR-a: "Znali smo što nam je danas činiti. Rani nam je pogodak pomogao i vrlo je važno što smo uspjeli nastaviti igrati na krilima tog vodstva. Bio sam uvjeren da ćemo postići željeni cilj". Od osramoćene Francuske izbornik Raymond Domenech oprostio se odbivši pružiti ruku Carlosu Albertu Parreiri, svom kolegi s klupe Južnoafričke Repblike. "Nemam namjeru objašnjavati zašto sam to učinio", kratak je bio francuski strateg poslije utakmice. Parreira je pokušao baciti barem tračak svjetla na taj događaj: "Mislim da je to zato što sam kritizirao Francusku nakon kontroverznog prolaska kroz kvalifikacije. Ne mogu biti sasvim siguran, ali tako su mi rekli Domenechovi pomoćnici". Što se same utakmice tiče, domaćini su upisali važnu pobjedu, ali bez završnog slavlja. "Ponosan sam na svoje dečke. Učinili su ovu zemlju ponosnom i pokazali da napreduju", prokomentirao je Parreira. Zanimljivo, i Domenech je imao lijepe riječi za svoje nogometaše: "Pokazali su srce na terenu, borbenost i pravi natjecateljski duh". "Meni je žao zbog svega što se ovdje dogodilo, kako zbog sebe samoga, tako i zbog cijelog francuskog naroda", zaključio je Raymond Domenech.

