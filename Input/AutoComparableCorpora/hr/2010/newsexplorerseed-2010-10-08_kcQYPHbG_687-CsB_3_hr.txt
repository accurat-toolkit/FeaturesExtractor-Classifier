Život 74-godišnjeg peruanskog književnika izgleda kao priča o izgubljenom sinu. Polovicu svoga života kao odrasli čovjek najpoznatiji autor iz Perua proveo je u Europi i Sjevernoj Americi. Zato se za njega često kaže da je južnoamerički autor koji „misli europski“. Ali, on je čitavom dušom ostao Latinoamerikanac, koji se u Europi samo isto tako osjeća kod kuće, kako je sam jednom rekao. Književnik, koji za sebe kaže da je liberalan, strastveno se miješa i u politiku. U čitavoj Latinskoj Americi je demokracija ugrožena, upozorava Vargas Llosa. Lijevim populističkim šefovima država, kao što je predsjednik Venezuele Hugo Chavez, predbacio je da žele uvesti „komunizam kao u Kubi“. Unatoč njegovom nomadskom život (sam Vargas Llosa kaže da je živio u više od 40 kuća) radnja samo tri od njegovih brojnih romana nije povezana s njegovom domovinom Peruom: 'Rat na kraju svijeta' i dva novija djela 'La Fiesta del Chivo' (Fešta jarca) i 'El Paraiso en la otra esquina' (Raj je drugdje). Radnja njegovog romana 'Loša djevojka', koji je objavljen 2006., djelomice se odvija u Peruu, a djelomice u Europi. Temelj za svjetsku slavu Vargas Llosa, koji je rođen 28. ožujka 1936. u Arequipi na jugu Perua, postavio je već svojim prvim romanom 1962. godine 'Grad i psi'. To je vrlo dojmljiv opis autoritarnih sustava. Najnovije djelo 'Svijet Juana Carlosa Onettija' predstavio je u srpnju prošle godine u Frankfurtu na Majni. Nobelova nagrada za književnost najvažnija je književna nagrada na svijetu. Dodjeljuje se gotovo svake godine od 1901. Dotirana je s 10 milijuna švedskih kruna (oko 1,1 milijun eura). Alfred Nobel je u svojoj oporuci zapisao da nagradu treba dobiti „onaj koji je u književnosti stvorio najbolje djelo u idealističkom smjeru“ te da to djelo mora biti vrlo visoke književne razine i služiti dobru čovječanstva. aj/dpa Odg. urednica: Andrea Jung-Grimm

