Upozorivši na opasnost od povratka "agresivnom" antiklerikalizmu kakav je Španjolskom vladao 30-ih godina 20. stoljeća, Sveti Otac je pozvao na "izmirenje vjere i sekularnosti, a ne na sukob". Papa je nešto ranije doputovao u Santiago de Compostelu, treće najvažnije katoličko hodočasničko središte nakon Rima i Jeruzalema, i svoju prvu postaju u dvodnevnu pohodu Španjolskoj. Benedikta XVI. dočekao je u zračnoj luci prijestolonasljednik Felipe, sin kralja Juana Carlosa, i njegova supruga princeza Letizia. Pozivam Španjolsku i Europu da svoju sadašnjicu grade, a budućnost planiraju polazeći od prave istine o čovjeku - rekao je Benedikt XVI. u svom govoru po dolasku. Španjolska i Europa ne trebaju se brinuti samo za materijalne potrebe ljudi, već i za njihove moralne i društvene, duhovne i vjerske potrebe - rekao je Papa. Papa zasad nije progovorio o društvenim reformama u Španjolskoj koje zadnjih godina provodi Zapaterova socijalistička vlada koja je ozakonila istospolne zajednice (2005.) i proširila pravnu bazu za pobačaj (veljača 2010.). Papa je spomenuo sutrašnji posjet Barceloni, gdje će posvetiti crkvu Svete obitelji (Sagradu Familiju) koja još nije dovršena, i uzdignuti je na rang bazilike. Benedikt XVI. je još u zrakoplovu odao počast "odvažnosti" njezina graditelja, katalonskog arhitekta Antonija Gaudija, gorljivog katolika, koji se "s novom kreativnošću uspio uklopiti u tradiciju velikih katedrala". U svom pozdravnom govoru princ Felipe zahvalio je Papi na angažmanu u korist "mira, slobode i ljudskog dostojanstva". Dodao je da Papa dolazi u "modernu, otvorenu i demokratsku Španjolsku". Papa će popodne na glavnom gradskom trgu u Santiagu de Composteli održati misu. Tisuće vjernika natiskale su se putem kojim Benedikt XVI. svojim papamobilom treba proći od zračne luke do središta grada. (Hina) Komentari (0) Napišite komentar Morate imati Facebook račun i biti prijavljeni da biste mogli poslati komentar.

