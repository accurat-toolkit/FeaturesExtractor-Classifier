Pučanstvo razočarano propalom akcijom čišćenja zidića policiji spočitava što je "ove narkomane štitila tako da je to nevjerojatno" umjesto da je dopustila da zakon linča odradi svoje. Pa da ti "narkomani i alkoholičari" prestanu "narušavati izgled kvarta te red i mir u njemu", da prestanu "maltretirati poštene građane" svojim "korištenjem alkohola, dopa i raznih drugih supstancija" i dovođenjem svojih "necijepljenih pasa koji tuda zapišavaju". Razočarano je pučanstvo što "narkomani ispadaju nekakve žrtve", a dobri "torcidaši" s lancima i palicama, koji su "sudjelovali i u nedavnoj akciji darivanja krvi", bivaju "etiketirani kao huligani", i to samo zato što su htjeli prosuti malo krvi koja nije za transfuziju nego za asfalt, krvi šporke, narkomanske i pijanačke Photo: Dragan Kujundžić Ponedjeljak, 5.7.2010. Plava zemlja za žute svjedodžbe Znate već da će neka djeca u Hrvatskoj, Zemlji znanja – zbog kupusarije s e-maticom u Ministarstvu znanosti, obrazovanja i sporta – svoje školske svjedodžbe dobiti valjda tek na Dan domovinske zahvalnosti. Znate i to da su neki klinci, koji su uspjeli doći do svjedodžbi, iz njih saznali da se njihova rodna Rijeka ili Vrgorac nalaze u Zemlji znanja čiji je službeni i od Fuchsova Ministarstva ovjereni naziv Islamska Republika Afganistan. Iz Večernjeg ste lista ove subote mogli doznati i to da školske svjedodžbe, osim o kaosu u resoru Radovana Fuchsa, svjedoče i o diskriminaciji prema hrvatskim osnovcima. Jer su neki školarci dobili uobičajene plave svjedodžbe, dok su neki obilježeni žutim zvijezd..., pardon, svjedodžbama. U Fuchsovome Ministarstvu, naravno, nemaju pojma zašto se svjedodžbe razlikuju po boji, iako je baš ono propisalo različite obrasce – onaj s oznakom 1A za djecu školovanu po standardnom programu i obrazac 1B za djecu koja zbog slabovidnosti, daltonizma i sličnih poteškoća pohađaju prilagođenu nastavu. Tamo, naime, tvrde da su oba obrasca, barem u glavi koja ih je smislila, trebala biti plava. Ni u Narodnim novinama, koje su obrasce 1A i 1B otisnule u različitim bojama, ne žele preuzeti odgovornost za ovu kolorističku diskriminaciju, jer su, kako veli njihov voditelj korporativnih komunikacija Ivan Bekavac, sve uradili prema naputcima iz Pravilnika o tiskanju svjedodžbi, što ga je donijelo Ministarstvo. Bekavcu pritom treba vjerovati, jer je svoje poštivanje zadanih boja za označavanje nepoćudnih dokazao još devedesetih, kada je po narudžbi s Pantovčaka sklepao "Crnu knjigu" o Feral Tribuneu, namijenjenu difamiranju tog tjednika po svijetu. Na pojavu diskriminacijskih svjedodžbi reagirala je dječja pravobraniteljica Mila Jelavić, a njoj su iz Fuchsova Ministarstva odgovorili da su posebni obrasci uvedeni za – dobro djece. Razumije se: one djece označene žutim. E tu već ova priča dobiva tako ciničnu notu da je pravo čudo kako neki zaštitnik obrazaca iz Ministarstva još nije svalio krivicu na djecu koja su dobila žute svjedožbe, a koja zbog slabovidnosti ili daltonizma ne vide da su one zapravo plave. Jer i to je moguće u državi gdje ministar međugeneracijske solidarnosti Tomislav Ivić slijepim osobama ukida kartice za besplatnu vožnju autocestom uz obrazloženje da "mogu koristiti javni prijevoz". Stoga i klinci sa žutim svjedodžbama – za svoje dobro, kao što reče netko blizak Fuchsu – moraju shvatiti da žive u zemlji gdje se diskriminacija proteže od zbornica do naplatnih kućica. Preko Banskih dvora i Sabora. Utorak, 6.7.2010. Udri narkomana, pederčinu komunističku! Torcidaši letvama i suzavcem tjerali "dilere'", "Drogaši, ajte ća", "Policiji je važnije otkriti nas nego maknuti dilere" – naslovi su kojima je Slobodna Dalmacija pokrila pokušaj mladih i zdravih snaga na splitskim Lokvama da, na radost lokalnog pučanstva, fizički odstrane socijalno štetne i bolesne elemente koji se okupljaju na zidiću ispred "Kerumovog" dućana. Dobri momci su u akciju čišćenja svoga kvarta od "alkoholičara i narkomana koji godinama stvaraju nered i šire nehigijenu" krenuli usred bijela dana, okićeni Hajdukovim bijelim šalovima i Torcidinim obilježjima, naoružani letvama, lancima, palicama i suzavcem. Nepoželjnima su naredili da se u roku odmah izgube sa zidića i – kako tvrdi jedan od simpatizera snaga kvartovskog zdravlja – "sve bi ostalo samo na prijetnji da se ovi narkomani nisu nakon toga uzjogunili i dignuli repicu", odnosno, da su bez riječi pristali na ultimatum. Photo: jutarnji list No, budući da se ekipa sa zidića nije razišla, jedan je "torcidaš" suzavcem zalio jednoga "narkomana", počelo je naguravanje i – na nevjericu očevidaca koji su navijali za batinaše u bijelom – "iznenađujućom brzinom" se pojavila interventna policija koja je nekolicinu napadača "polijegala na pod, licem prema zemlji kao zadnje kriminalce, stavljajući im lisičine na ruke". Ostatak zdravih snaga se blagovremeno razbježao i posakrivao svoje priručno oružje. Pučanstvo razočarano propalom akcijom čišćenja zidića policiji spočitava što je "ove narkomane štitila tako da je to nevjerojatno" umjesto da je dopustila da zakon linča odradi svoje. Pa da ti "narkomani i alkoholičari" prestanu "narušavati izgled kvarta te red i mir u njemu", da prestanu "maltretirati poštene građane" svojim "korištenjem alkohola, dopa i raznih drugih supstancija" i dovođenjem svojih "necijepljenih pasa koji tuda zapišavaju". Razočarano je pučanstvo što "narkomani ispadaju nekakve žrtve", a dobri "torcidaši" s lancima i palicama, koji su "sudjelovali i u nedavnoj akciji darivanja krvi", bivaju "etiketirani kao huligani", i to samo zato što su htjeli prosuti malo krvi koja nije za transfuziju nego za asfalt, krvi šporke, narkomanske i pijanačke. Tuguje pučanstvo što sa svojih prozora nije vidjelo žuđeni linč, pripreman tako otvoreno da je policija dobila čak osam dojava o zakazanoj akciji čišćenja. Koja je, eto, propala, ali zato nije klonuo duh čišćenja socijalnog okoliša. I taj živahni duh sada po portalima propovijeda da osim narkomana treba istrijebiti i komuniste i pedere. Na radost mirnog pučanstva koje misli da mu siledžije za koje navija nikada neće pokucati na vrata. Srijeda, 7.7.2010. Hrvatska, raj za general-turiste Sve dok se po našim primorskim mjestima i po živahno mrtvim novinskim stranicama ne rastrče turističke patrole koje iz dana u dan ocjenjuju čistoću plaža i bistrinu mora, suncobrane i ležaljke, hotele i pansione, konobe, konobare i konobarice, kulturne sadržaje i suvenirnice, nema ozbiljnih dokaza da je nastupila uobičajeno neinventivna ljetna shema. A bez ljetne sheme nema ni utjehe za ma koga tko na ovoj pripeci misli da je samo njemu proključao i dehidrirao mozak. Tko god se ozbiljno zabrinuo što u prvih pet dana srpnja ni u jednim novinama nije naletio na turističku patrolu, jučer je napokon mogao odahnuti, jer se Slobodna Dalmacija dosjetila da i ovoga ljeta treba patrolirati jadranskim priobaljem i otocima, da i ove godine treba izabrati najodličnijeg među našim turistopolisima što će sezonu završiti s prosjekom ocjena pet-nula ili četiri-koma-puno. I evo smo već na prvoj postaji turističke patrole dobili najozbiljnijeg kandidata za laskavu titulu mjesta na čijoj se rivi najbolje živi. Ne samo zato što su Pakoštane od pet mogućih zaradile četiri odlične ocjene, uz jednu vrlo dobru, nego ponajprije stoga što je patrola uočila i u naslov izvukla nešto po čemu je to mjesto nedostižno: generala Antu Gotovinu koji je – tako kažu – "magnet za turiste". Ne mogu se takvim ili sličnim magnetom podičiti ni Dubrovnik ni Cavtat, ni Hvar ni Brela. Možda tek Otok gdje bi kao magnet mogao poslužiti general Mirko Norac, ali se taj Otok, zbog svoga velikog O i zbog svoga nasukanog geografskog položaja, ne ubraja u onih 1246 jadranskih otoka što potpadaju pod jurisdikciju turističkih patrola. Za uspomenu na nezaboravne trenutke s letovanja: Slikajte se pored plakata Ante Gotovine Photo: EPA/STR Pakoštanski magnet je zapravo ogromni svijetleći plakat s likom Ante Gotovine, kraj kojega se "domaći i strani turisti redovito fotografiraju, te osim slike traže i informacije o generalu". Turistička patrola nam, nažalost, ne otkriva kakve informacije turisti dobivaju, vraćaju li se u svoje Žiline, Nürnberge i Zalaegerszege s pravim spoznajama o Pakoštancu koji čami u haškom pritvoru ili nailaze na zid konspirativne šutnje, jer općinski čelnici – kako vele – "ne žele od Gotovine stvarati brend". Stoga ostaju nedokučivi i dosezi generalova magnetizma: dolaze li turisti u Pakoštane na hodočašće Gotovini ili se kraj njegova plakata slikaju onako uzgred, u japankama i bermudama, kao što bi se slikali pored bilo koga ili čega, da sad ne spominjemo u čijem društvu najčešće poziraju za uspomenu s Jadrana... Ovako ispada da je Gotovina pouzdan magnet samo za urednike dosadnih rubrika. Pa kad ih toliko privlači, zašto s njim ne podijele i broj noćenja u Scheveningenu? Četvrtak, 8.7.2010. "Geni kameni", tenis i karaoke Dirljivo je čitati kako se sada, dan-dva uoči teniskog meča između Hrvatske i Srbije u Splitu, umjetno smiruje sumanuta atmosfera očekivanih nasilničkih izgreda koja je mjesecima umjetno pumpana. Gledateljima na čiju se podložnost pumpanju računalo – s jasnim ciljem da neki tzv. neodgovorni pojedinci urade ono što od njih očekuje tzv. odgovorna društvena zajednica koja će ih potom jednodušno osuditi – sada se ritualno odvrću ventili, ne bi li se iz njih ispuhalo nešto zagađenog i dugo ubrizgavanog zraka, tek toliko da svijet ne kaže kako se domaćini, baš kao i gosti, nisu trudili da izbjegnu ono što se u vezi s tim susretom Davisova kupa najavljivalo kao neizbježno. Sada je sve najednom divno i krasno, Split pršti od ljubaznosti i tolerancije, a potvrđuju to i srpski reprezentativci, pozivajući svoje navijače da bez straha i u što većem broju dođu u Spaladium Arenu. Svi se sada ograđuju od svojih ranijih potpaljivih izjava, svima su usta puna djevičanski bijelog i neokaljanog sporta. Spominju se pjesme koje zajednički snimaju hrvatski i srpski tenisači, pjesme skladane protiv droge i nasilja, a protiv čega bi drugog... Najavljuje se i da će službenim mikrofonom, kojim se diktira raspoloženje u dvorani, rukovati provjerena ekipa. I da će taj tim održavati žestinu i napaljenje publike u granicama bukačke normale. Dokaz tome je i odabir umilnih pjesama što će se preko razglasa puštati u pauzama između gemova, među kojima kao prvi pik figurira Thompsonova oda neiskvarenoj domaćoj deoksiribonukleinskoj kiselini pod naslovom "Geni kameni". Ona će se – u cilju raspirivanja genske tolerancije – u Spaladium Areni puštati samo u instrumentalnoj verziji, e kako bi se zadovoljila forma korektnosti. Tekst će biti prepušten publici, za koju se pretpostavlja da ga zna naizust i da će se spremno odazvati neverbalnom ali rječitom instrumentalnom pozivu da ga, na vlastitu odgovornost, otpjeva i odgrmi. Geni od kamena, mozak od šljunka: Marko Perković Thompson, kamenko Photo: Stock Prepoznat će publika da izbor te pjesme i njezinoga izvođača, makar s matrice obrisali njegov glas, govori sve ono što bi s tekstom i bez njega rekle i ostale njegove pjesme koje propagiraju zna se već što, pa čak i ona na čiju se melodiju može pjevati "Na na-na-na, traj-na-ni-na ni-na, na-na-ni-na na-na-ni na-ni-na", a da svi čuju "Zbog Anice i bukare vina, zapalit ću Krajinu do Knina". Ili one posuđene koju je pjevač izvodio u posebnim prigodama, a u kojoj se spominju Maks, kuća, mesari i još štošta. Pa kad se u Spaladium Areni začuju zvuci "Gena kamenih", publika može izabrati hoće li dostojanstveno urlati ili samo otvarati usta. Organizator ostaje nevin. Petak, 9.7.2010. Nije svako Hlo za zlo Nije svako Hlo za zlo. To što je baš Hloverka Novak Srzić zasjela na mjesto Domagoja Burića, u prvom je redu dobro za zdravlje bivšega programskog direktora HTV-a. A zdravlje je, zna se, najvažnije. Buriću je nakon imenovanja takve nasljednice srce sigurno na mjestu, pa samim tim rastu i nade u skoro izlječenje njegove aritmije prouzročene "prekomjernim i stresnim poslom". A čim se čovjeku srce vrati u normalan ritam, to blagotvorno utječe i na njegov mozak. Koji tada, primajući uredne pošiljke kisika u krvi, biva u stanju pojmiti da se utaman trošio u prekomjernim i stresnim ulogama, od one direktorske do one kneza Domagoja što ga je imenjak Burić, u nedostatku prikladnijih glumaca, morao sam glumiti u svome serijalu "Hrvatski kraljevi". Dobro je to što će oporavljeni Burić umjesto prezahtjevnih kneževskih i kraljevskih rola igrati peharnike ili skoroteče, nešto što je manje stresno i što nije ambiciozno bolesno. Jer HTV sada ima programsku direktoricu koja može glumiti sve, i Tugu i Bugu u isti mah, i kraljicu Jelenu i Jadranku Kosor. Naravno, ako potonjoj u međuvremenu ne padne na um da se na odjavnim špicama Televizije, koju uređuje daljinskim upravljačem, počne pojavljivati i potpisivati as herself. Dobro je i to što HTV napokon ima jasne kriterije. Jer ako je gđa. Hlo prije samo šest mjeseci smijenjena s mjesta glavne urednice zbog organizacijske nesposobnosti, loše komunikacije s ljudima i ništa boljega programa, sada je jasno da su upravo to kvalitete bez kojih se na Prisavlju ne može postati programski direktor. Novo promaknuće gospođe Novak te Srzić trebali bi pozdraviti i svi oni znanstveni i gospodarski autoriteti koji mukotrpno traže izlaz iz energetske krize. Hloverka je, ako je vjerovati njezinoj kolegici Branki Kamenski, "žena puna energije, da svi oko nje gubimo energiju kad vidimo koliko je ona ima". A kad imaš takav energetski kapacitet, koji poništava sve ostale energije i u svakome ubija volju za njihovim crpljenjem, ne trebaju ti ni nafta ni plin ni nuklearka. Posebnu korist od Hloverkina imenovanja očekuju dileri osnovnih i proširenih paketa kabelskih i digitalnih televizija, kojima će se u bijegu od dirigiranog programa s Prisavlja za pomoć obratiti i posljednji gledatelji koji su zbog neupućenosti ostali taoci HTV-a. Ne bojte se, neće ti ljudi žaliti novaca za plaćanje Hloverkine Televizije, samo da je ne moraju gledati. Kao što ga ne žale ni za Vjesnik, kojemu putem državnog proračuna izdašno plaćaju užitak što ga ne moraju čitati. Žalit će samo što Hlo o istom trošku nije postavljena i za glavnu urednicu Vjesnika. Mini nuklearka: Hloverka Novak Srzić, energetski naputak Photo: Stock Subota, 10.7.2010. Kako je Primorac izvrijeđao Netanyahua Ne vjerujem da je onaj tko je Dragana Primorca u novom broju Globusa predstavio kao duboko grlo Pantovčaka, u bivšemu ministru znanosti, obrazovanja i sporta prepoznao Lindu Lovelace. Prije će biti da je netko, tom dubokogrlenom i plitkoumnom metaforom, htio već zaboravljenom šestoplasiranom kandidatu s predsjedničkih izbora dati na važnosti koje ovome nikada nije i neće biti dosta. Ispostavilo se vrlo brzo da nacionalni tjednik glagoljivom Primorcu nije napravio nikakvu uslugu. Osim ako se uslugom ne smatra Primorčeva gorka spoznaja da on na Pantovčaku ne može biti ama baš ništa: ne samo šef države, nego čak ni njegovo duboko grlo. Nakon što je predsjednik Republike Ivo Josipović demantirao tvrdnju svoga navodnog neslužbenog suradnika Dragana Primorca da pokreće veliku koaliciju HDZ-a i SDP-a, postalo je jasno da duboko grlo nije nikakva otorinolaringološka senzacija nego vrlo učestala malformacija zbog koje pacijent laže čim zine. Srećom po duboko grlo, novi broj Globusa još nije stigao do izraelskog premijera Benjamina Netanyahua. Jer ni on ne bi mogao ostati nijem kada pročita nezaslužene laude kojima ga je obasuo onaj klimoglavi dosadnjaković što se posvuda predstavlja njegovim prijateljem iz Hrvatske. Bilo bi Primorčevu Bibiju Habibiju, vjerujem, drago čuti da ga njegov hrvatski adorant uzdiže iznad svih svjetskih političara i da ga pokušava nametnuti kao uzor vladajućima u svojoj domovini. No, neugodno bi se iznenadio čitajući Primorčevu argumentaciju koja vrvi pohvalama njegovoj hrabroj i odlučnoj gospodarskoj politici, reduciranju javne potrošnje, pokrenutoj privatizaciji zdravstva i ostalih resora, privlačenju stranih investitora, otpuštanju velikog broja radnika i tome sličnim tričarijama. A nigdje ni riječi o onome po čemu se Netanyahu smatra najjačim i najvećim, nigdje apartheida prema Palestincima, nigdje hermetičke blokade Gaze, nigdje nezaustavljive politike naseljavanja Izraelaca na palestinskim područjima kojom Bibi uspješno diže živce čak i Baracku Obami, nigdje ničega od onog zbog čega izraelski premijer voli da ga vole. Začudio bi se Netanyahu što Primorac baš njega ističe u svojoj priči o nacionalnom konsenzusu, jer i sam Bibi zna da tog konsenzusa, na njegovu žalost, nema i da njegovu vladu mnogi Izraelci nazivaju piromanskom i pogubnom za sve na Bliskom istoku, pa tako i za samu Državu Izrael. I još bi se u gnjevu zbog Primorčeve ignorancije mogao zapitati zašto tom njegovom nezvanom hvalitelju, koji se toliko pali na privatizaciju zdravstva, netko ne kupi bolnicu. Pa da u njoj liječi svoje duboko grlo..

Tekstove iz Novog lista prenosimo uz dozvolu autora

