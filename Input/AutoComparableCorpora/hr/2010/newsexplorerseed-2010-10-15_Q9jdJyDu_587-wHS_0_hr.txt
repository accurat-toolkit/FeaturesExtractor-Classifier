Sudan je u ponedjeljak optužio američkog glumca Georgea Clooneyja, koji se nedavno vratio iz posjeta toj zemlji, da potiče napetosti u državi prije referenduma o samoodređenju Južnog Sudana u siječnju. Sudansko veleposlanstvo u Washingtonu optužilo je Clooneyja i čelnika nevladine organizacije "Enough" Johna Prendergasta da se se upliću u unutarnje odnose u Sudanu i potiču "bubnjeve rata". Stanovnici pokrajine Južni Sudan će se 9. siječnja 2011. na referendumu izjasniti žele li ostati u sastavu Sudana. Drugi referendum će istodobno biti održan u Abyeiji, regiji na granici između sjevera i juga Sudana. George Clooney je 12. listopada na primanju u Bijeloj kući pozvao međunarodnu zajednicu da spriječi nasilje koje bi moglo omesti referendum, što su on i Prendergast ponovili i u razgovoru za Washington Post. Referendum u Južnom Sudanu dio je mirovnog sporazuma sklopljenog nakon okončanja brutalnog, višedesetljetnog građanskog rata između sjevera i juga u kojem je živote izgubilo milijun i pol ljudi. Clooney, koji je 2008. imenovan UN-ovim glasnikom mira, i ranije se intenzivno zalagao za ratom opustošenu regiju Darfur i javno prozivao sudanskog predsjednika Omara Bašira, kojeg zbog ratnih zločina traži i Međunarodni kazneni sud. (hina/metro-portal)

