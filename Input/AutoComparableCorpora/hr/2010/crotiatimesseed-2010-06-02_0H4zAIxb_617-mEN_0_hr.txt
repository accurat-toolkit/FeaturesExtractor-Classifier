Boris Orešić / 01.06.2010. 10:50:30 Dok se u hrvatskoj delegaciji čude što djevojke iz Feminema nisu uspjele ući ni u finale Eurosonga u Oslu, teoretičari lakih nota govore o ljutoj zakulisnoj borbi između tzv. vikinškog, varšavskog i balkanskog klana Ja stvarno više ne znam koga poslati na Eurosong. Kraljevi ulica su pretprošle godine ušli u finale, a sada tri zgodne cure s odličnom pjesmom nisu uspjele iako su u Oslu svi bili oduševljeni njima i izvrsno su stajale na kladionicama. Bilo mi je grozno žao, a onda sam vidio šefa švedske delegacije - čovjek se htio ubiti koliko je bio tužan kad su ispali”, govori Aleksandar Kostadinov po povratku u Zagreb u nedjelju navečer. Već 10-ak godina Hrvatska, ako se i probije do finala, eurovizijsko natjecanje završi među zadnjima. Na izbor pjesme i odlazak na Eurosong svake se godine potroši više od dva milijuna kuna, a rezultati su više nego mršavi. Hoće li Hrvatska uskoro odustati od Eurosonga kao Italija, koja se smatra glazbenom velesilom, ali nakon zagrebačke pobjede Tota Cotugna 1990. nije zabilježila značajniji uspjeh pa je uvrijeđeno prestala slati svoje predstavnike? Vrijedi li spominjanje hrvatskog imena na kičastom glazbenom prvenstvu Europe tolikog novca kad pobjedu ne donosi pjesma nego lobiranje i dijeljenje glasova među susjedima? Jedina hrvatska eurovizijska pobjednica Emilija Kokić, koja je s Rivom 1989. nastupala pod jugoslavenskom zastavom, prisjeća se kako je baš te godine Italiju predstavljala tada velika zvijezda Ana Oxa. “Mislila sam da nemamo šanse pobijediti jer ja sam samo godinu dana ranije prvi put u životu u ruci držala mikrofon. Nismo bili ni u kakvom klanu, za nas nitko nije lobirao, ali smo imali odličnu pjesmu što se pokazalo kao najvažnije. Sve ostale teorije smatram uvredom”, kaže Emilija koja misli da bez obzira na loše rezultate, Hrvatska i dalje treba sudjelovati na Eurosongu. “Rekla sam Aci da se ne žalosti. Imali smo dobru pjesmu i veliki peh što smo se natjecali u mnogo težoj skupini”, komentira bivša prva dama Eurosonga u Hrvata, umirovljena čelična lady HTV-a Ksenija Urličić. Otkriva tajnu zašto je Hrvatska 90-ih godina na tom natjecanju, dok je ona bila šefica delegacije, osvajala visoke pozicije, a u ovom stoljeću – ne ide, pa ne ide. “U svakom poslu je važno dobro lobirati, pa ni Eurosong nije baš nikakva iznimka. Bila sam opasna lobistica. Jako mi je bilo važno animirati dijasporu, pa sam uložila mnogo truda da se sprijateljim s predstavnicima hrvatskih katoličkih misija po Europi. Znate kakvi su naši ljudi u dijaspori – svake nedjelje idu u crkvu i ono što im fratar kaže s oltara, njima je zakon. A ja sam se potrudila da im poslije mise fratar poruči da ne žale tih nekoliko eura i da nazovu i glasaju za Hrvatsku. Nisam sve karte polagala na susjede nego sam se trudila pridobiti naklonost šefova delegacija zemalja koje su nam i prije davale dosta bodova, poput Malte. Razgovarala sam s mnogim ljudima, popila gomilu kava i pojela bezbroj ručaka. Kao ženi mi nije bilo lako lobirati jer sam ponekad od sebe stvarno radila budalu. Rusima sam tako na njihovu jeziku recitirala Ljermontova”, kroz smijeh priča Ksenija Urličić koja smatra da balkanski lobi na Eurosongu baš i nije kompaktan kao što se čini. “Ključno je imati dobru pjesmu i vrhunskog autora kakav je u moje vrijeme bio Tonči Huljić, koji je imao i smisla za marketing. Kad je njegovu pjesmu pjevala sjajna Doris Dragović, uz moje lobiranje smo u Izraelu za umalo pobijedili”, prisjeća se Urličić. No, Huljić lani s Igorom Cukrovim nije bio ni blizu tom uspjehu? “Možda su se danas ipak vremena promijenila”, priznaje Ksenija Urličić i dodaje kako ne sumnja u lobističke sposobnosti svoga nasljednika Kostadinova. “Mi nismo Italija i ne smijemo tako lako odustajati od Eurosonga.” Dok hrvatski fanovi žele što prije zaboraviti debakl, Britanci koji su doživjeli sličnu sudbinu tješe se statističkom studijom koju je još prije četiri godine izradio kompjutorski analitičar iz Glasgowa Derek Gatherer. On je do detalja izračunao koliko je koja zemlja kojoj dala glasova od 1975. do 2006. Zaključio je da su za uspjeh ključni klanovi pa je zemlje podijelio u tri velika bloka: balkanski, u kojem se nalazi i Hrvatska, vikinški, kojem pripadaju skandinavske i baltičke države, i varšavki, koji okuplja Poljsku, Češku i Slovačku te zemlje bivšeg SSSR-a. Ključno je da zemlje jedna drugoj daju podjednak broj bodova, što se dobro vidjelo i na primjeru Hrvatske kojoj su proteklih godina najviše naklonjene bile upravo zemlje bivše Jugoslavije: Slovenija, BiH, Srbija i Makedonija. Istina je da su od sredine 90-ih do danas pobjedničke statue pretežno završavale u rukama neke od članica triju blokova. Međutim, pobjeda Njemačke, koja ne pripada ni jednom od tri velika klana, pokazuje da matematička formula ipak nije besprijekorna. Predsjednik britanskog udruženja obožavatelja Eurosonga Paul Marks-Jones priznaje da je njegova zemlja ove godine imala staromodnu pjesmu koja nije mnogo obećavala. “Ipak smo razočarani jer ni većina drugih pjesama nije bila mnogo bolja od naše. Uz konkurenciju balkanskih zemalja, koje glasaju po dobrosusjedskim linijama, Velika Britanija bez obzira na kvalitetu pjesme nema velike šanse”, ocjenjuje Marks-Jones. “Kad bi se sve dalo tako lako izračunati, onda bi Gatherer bio jako bogat čovjek jer bi svake godine osvajao dobitke na kladionicama. No, Hrvatska kao da nema susjeda. Hrvatska svojim susjedima dijele bodove, ali ih od njih više ne dobiva. Da je BiH bila u našoj polufinalnoj skupini, možda bismo prošli u završnicu. U našoj skupini u četvrtak bila je mnogo veća konkurencija nego u utorak. Ako se sve svodi na klanove, zašto onda u finale nije ušla ni Švedska” pita se Aleksandar Kostadinov. Ljubitelji tog natjecanja, koji su u Velikoj Britaniji, jednoj od zemalja osnivačica, još uvijek prilično brojni, s nostalgijom pamte 3. svibnja 1997. Toga je datuma Toni Blair proveo svoj prvi radni dan kao premijer, a njegova je zemlja zadnji put pobijedila na Eurosongu. Ove je godine domaćin bila Norveška, Velika Britanija je bila uvjerljivo posljednja, a pobjedu je odnijela druga velika članica europskog televizijskog udruženja - Njemačka koja je taj radostan trenutak čekala punih 28 godine, još od 1982. kada je na glazbenom tronu bila pjevačica Nicole. Prije samo dvije godine Nicole je ustvrdila kako je, za razliku od naše Emilije, razočarana današnjim Eurosongom. Poručila je kako istočnoeuropske države prljavim igrama trguju glasovima. Nakon pobjede njemačke pjesme mnogi već trabunjaju kako su za njemački trijumf najzaslužniji glasovi zemalja Eurozone koje se nadaju da će im iz Berlina stići financijska pomoć ako se poput Grčke nađu pred bankrotom. A Hrvatska je toliko mala i siromašna da joj se nitko nema razloga dodvoravati. Oni koji su maštali da će blještava pozornica Eurosonga iduće godine biti postavljena u modernom zdanju zagrebačke Arene, ostali su bez teksta kada je voditeljica pročitala i posljednju od 10 zemalja s pravom nastupa u finalu. A činilo se da je Hrvatska napokon zaigrala na pravu kartu – moderna pjesma, zgodne pjevačice, atraktivan nastup… “Prošle je godine Igor Cukrov s pjesmom Tonča Huljića u finale ušao po odluci žirija, ali je on bio poznato ime i u Srbiji i u BiH. Očito su zakazali i Hrvati koji žive u dijaspori. Ima ih mnogo, u Njemačkoj, Švedskoj i Švicarskoj, pa od tih zemalja nismo dobili ni boda. Hrvatski pjevači za razliku od srpskih malo nastupaju u europskim zemljama, pa ih Hrvati u inozemstvu gotovo i ne znaju. Jedino nam Slovenci redovito daju mnogo glasova jer jako vole hrvatsku glazbu”, kaže Kostadinov. Zaključuje kako je za dobar plasman ipak presudno imati hit, ali ne treba zanemariti ni nepredvidjiv glazbeni ukus gledatelja čiji telefonski glasovi imaju na konačan broj bodova veći utjecaj od žirija. Hrvatski žiri, uvjeren je Kostadinov, sigurno nije bio oduševljen srpskom pjesmom, ali je ona ipak dobila 10 bodova jer su je podržali gledatelji kojima se još više svidjela Turska. Pobjednici Njemačkoj iz Hrvatske nije stigao ni jedan jedini bod. Emilija Kokić smatra kako djevojke iz Feminema nisu imale sreće jer su još dvije predstavnice, Armenije i Azerbajdžana, imale pjesme jako slične našoj i vrlo atraktivne pjevačice, pa je netko jednostvano morao ispasti. “Kad smo se mi natjecali, bilo je teže jer se nije moglo pjevati na engleskom, što danas svakako treba iskoristiti, jer tako svi mogu razumjeti tekst pjesme. Oduševio me predstavnik Belgije koji je sam na pozornici pjevao o svojoj gitari, ali mu se na licu vidjelo da uživa, kao i mladoj Njemici Leni ili prošlogodišnjem pobjedniku, mladiću iz Norveške. Riva je najbolji dokaz da na eurovizijskoj pozornici može zablistati i zadnji anonimus ako ima dobru pjesmu i ako je pjeva iz srca. Bili smo neiskusni i spontani jer nismo imali što izgubiti”, govori Emilija Kokić koja smatra da je Eurosong i prije 20 godina bio i do danas ostao izvrsna prilika za promociju zemlje. “Ne smijemo biti malodušni. I dalje trebamo ići na Eurosong”, tvrdi eurovizijska pobjednica koja smatra da je u ovogodišnjem finalu bilo mnogo lošijih pjesama od hrvatske. Škotski analitičar Derek Gatherer tvrdi kako je današnja Eurovizija bitno drukčija nego do sredine 90-ih kada su prevladavale zapadnoeuropske zemlja koje su zbog svoga bogatstva individualnije i manje sklone spletkama i udruživanjima iz koristi. “Države tzv. nove Europe glazbeno natjecanje doživljavaju kao priliku za promociju svoje nezavisnosti i europskog identiteta, dok je zapadu Eurosong odraz postmodernističke sklonosti neukusu”, komentira Gatherer. Prema njegovim statistikama, već je 80-ih bilo vidljivo da si neke zemlje međusobno dijele sličan visoki broj bodova, primjerice Francuska i Velika Britanija te Njemačka i Izrael. Dogovaranje je tada bilo lakše jer nije bilo televotinga nego je sve ovisilo o odluci nacionalnih žirija. U to je doba, tvrdi on, postojala samo podjela na zapadnoeuropske i mediteranske zemlje koje su se grupirale po različitom tipu pjesama, što je bio odraz razlika u glazbenom ukusu. Vikinški savez su, izračunao je, sredinom 80-ih sklopile Danska i Švedska, a prve naznake balkanskog savezništva vidi početkom 90-ih u velikodušnoj razmjeni bodova između Hrvatske i Malte, a kako je počelo nastupati sve više zemalja bivše Jugoslavije, Hrvatska je postala najjača karika u balkanskome lancu. Kao partneri su se pojavili i Grčka i Cipar. Švedsko-danski pakt se 90-ih proširio na Norvešku, Estoniju i Island, a nakon 2000. i na Litvu, Latviju i Finsku. Na europskom istoku, pokazuju Gathererove statistike, eurovizijske bodove već desetak godina dijele Rusija, Ukrajina i Poljska kojima su se pridružile Češka, Bjelorusija, Armenija, Gruzija i Moldavija, a na zapadu Španjolska i Andora te Nizozemska i Belgija. Balkanskom savezu bivših jugoslavenskih država u novije su se vrijeme pridružile Rumunjska, Albanija i Cipar te prije nekoliko godina Bugarska, a Hrvatsku prevlast sve više preuzima Srbija. “Bez snažne vikinške podrške Latvija 2002. sigurno ne bi pobijedila, a 2003. Turska je osvojila prvo mjesto sa samo dva boda više od Belgije i to zahvaljujući podršci balkanskih država. Balkanski blok se ponovno iskazao 2005. kada je pobjedu odnijela Grčka”, zaključio je Gatherer koji smatra da Eurosong nije imun ni na politiku. Kao primjer navodi Veliku Britaniju koja 2003. nije dobila ni jedan jedini bod, što je moguća posljedica britanskog sudjelovanja u invaziji na Irak koje nije naišlo na odobravanje javnosti u većini europskih zemalja.

