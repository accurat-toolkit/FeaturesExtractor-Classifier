Rimokatolička crkva na Kubi objavila je kako Havana planira oslobođenje 52 politička zatvorenika kojima bi trebalo biti omogućeno da napuste zemlju i odu u Španjolsku. Šest zatvorenika trebalo bi biti premješteno u zatvore bliže njihovim domovima u "nadolazećim satima", javlja CNN. Očekuje se također da će petorica drugih biti uskoro puštena. Riječ je o kubanskim političkim disidentima koji su uhićeni tijekom "Crnog proljeća" na Kubi u ožujku 2003. godine. Udar ne neistomišljenike započeo je 18. ožujka i potrajao je dva dana tijekom kojih je uhićeno čak 75 ljudi. Među uhićenima bilo je 29 novinara koji su zajedno s aktivistima za ljudska prava osumnjičeni da su agenti Sjedinjenih Država jer su od SAD-a primali pomoć. Od te grupe 23 ih je već ranije pušteno na slobodu. Do najave o puštanju zatvorenika došlo je neposredno nakon razgovora španjolskog ministra vanjskih poslova Miguela Angela Moratinosa s njegovim kubanskim kolegom Brunom Rodrigezom, predsjednikom Raulom Castrom i kardinalom Jaimeom Ortegom. Prema izjavama španjolskih diplomata Moratinos je pristao prihvatiti disidente u Španjolsku. Elizardo Sanchez, osnivač kubanske komisije za ljudska prava i nacionalno pomirenje nedavno je naveo kako u zemlji ima ukupno 167 političkih zatvorenika, što je najniža brojka od vremena kada je Fidel Castro stupio na vlast. Najavu puštanja zatvorenika danas je odmah pohvalila i američka državna tajnica Hillary Clinton. Kubanski aktivist Guillermo Farinas prekinuo je 135 dana dug štrajk glađu nakon što je čuo vijest o puštanju grupe.

