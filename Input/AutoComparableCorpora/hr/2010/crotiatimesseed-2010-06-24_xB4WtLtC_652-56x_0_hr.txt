I za sindikate bi bilo manje posla da je u Hrvatskoj više stranih investicija. A zašto ih nema? Jedni kažu - zato što smo skupi, drugi - zato što smo korumpirani. Treći kažu da smo komplicirani, četvrti - razlog je svjetska kriza, a peti se pitaju - što će nam uopće ti stranci? No, što doista stranci misle o zemlji koja je na popisu Svjetske banke 101. po atraktivnosti za investitore? Iskreno govoreći, čini se da je komplicirano graditi tvornicu u Hrvatskoj. Prije gradnje potrebno je osigurati kompletnu infrastrukturu, proizvodnju dijelova. Još je i teže, s obzirom da Kina, Vijetnam i Turska postaju sve jače sile, rekao je Yoshisato Kazari, bivši menadžer "Sharpa". Logistički centar za ulazak robe u Europu Hrvatska ne treba ni pokušavati nadmašiti zemlje s jeftinom radnom snagom, ona treba obrazovati svoje ljude visoke struke. Hrvatska može biti dobar logistički centar za ulazak robe u Europu. S obzirom na geografski položaj u središtu Europe i razvijene pomorske putove, Hrvatska može biti konkurentna u robnom prometu i dostaviti robu u bilo koji dio Europe s velikom prednošću, kazao je direktor Kazari. Kriza je razotkrila mnoge probleme hrvatskoga gospodarstva, rekao je nedavno studentima ekonomije u Zagrebu američki veleposlanik James B. Foley. Hrvatska nije Grčka. Ne postoje dvije jednake zemlje i Hrvatska ima važne prednosti. Ali, u dubljem smislu, svi smo mi danas Grčka. Gotovo sve zapadne ekonomije živjele su iznad svojih mogućnosti. Posuđivali smo iz budućnosti, kako bismo plaćali iluziju napretka danas, rekao je Foley. Hrvatska si ne može priuštiti sjediti i ne činiti ništa Prošle godine su izravna strana ulaganja u Hrvatsku pala ispod 3 milijarde dolara, niže od 5% BDP-a. Premijerkin ekonomski program, primjer je vodstva, tvrdi američki veleposlanik. Jasno je razumjela da si Hrvatska ne može priuštiti da sjedi i ne čini ništa, čekajući da kriza prođe. Impresioniralo me što plan dotiče mnoge strukturalne probleme koji muče gospodarstvo već godinama, istaknuo je Foley. Teško je svijetu prikazati Hrvatsku kao atraktivno mjesto za ulaganje. Tvorničari predugo čekaju dozvole i vlasničke listove, javni natječaji su čudni, radnici skupi, parafiskalna davanja visoka. Kad bi samo Japanci čuli da u nas postoji više od 250 neporeznih davanja!

