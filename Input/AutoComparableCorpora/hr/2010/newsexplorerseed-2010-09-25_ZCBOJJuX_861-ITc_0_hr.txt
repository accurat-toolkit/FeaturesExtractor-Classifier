Iz svijeta u ponedjeljak stižu oštre reakcije na napad izraelske vojske na međunarodno brodovlje koje je prevozilo dobrotvornu pomoć u Pojas Gaze, u kojemu je, po najnovijim podacima, poginulo 19 osoba, a UN je zbog napada izraelskih komandosa za popodne sazvao izvanrednu sjednicu, javljaju agencije. Vatikan je izrazio "veliku bol" zbog pogibije civila u izraelskom vojnom napadu. Riječ je, tvrdi Vatikan, o "nepotrebnu gubitku ljudskih života". "Kao što je poznato, Sveta stolica se uvijek protivila upotrebi sile, s bilo koje strane, jer ona samo otežava potragu za miroljubivim rješenjima koja jedina imaju dugoročan učinak", rekao je vatikanski glasnogovornik Federico Lombardi. Američka vlada je šturo priopćila da "duboko žali zbog gubitka života i ranjenih". Glasnogovornik Bijele kuće Bill Burton je kazao da dužnosnici nastoje rasvijetliti okolnosti koje su uzrokovale tragediju. Rusija je ocijenila da je "upotreba oružja protiv civila i presretanje brodovlja bez zakonita razloga ozbiljno kršenje međunarodnog prava". Palestinski predsjednik Mahmud Abas rekao je da je riječ o "pokolju". Predsjedavajući Predsjedništva Bosne i Hercegovine Haris Silajdžić najoštrije je osudio jutrošnji napad izraelske mornarice na konvoj od šest brodova koji su nosili 10.000 tona humanitarne pomoći iz Turske za pojas Gaze, u kojem je ubijeno 19 osoba. Silajdžić je zatražio hitno pokretanje istrage o ovom izraelskom vojnom napadu, naglasivši da počinitelji ovog zločina i njihovi nalogodavci moraju snositi punu kaznenu odgovornost u skladu s međunarodnim humanitarnim pravom. Francuski predsjednik Nicolas Sarkozy osudio je "nerazmjernu upotrebu sile" izraelskih komandosa i izrazio saučešće porodicama žrtava. Također je, kako javlja AFP, zatražio da se "rasvijetle sve okolnosti toga tragičnog događaja koji upozorava da hitno treba početi mirovni proces". Istodobno je francusko ministarstvo vanjskih poslova pozvalo izraelskog veleposlanika Daniela Sheka da objasni činjenice vezane uz smrtonosan pohod komandosa na međunarodno brodovlje. Norveška je vlada priopćila da je "šokirana vojnim napadom na civilne aktiviste", ocijenivši to "potpuno neprihvatljivim". Premijer Jens Stoltenberg je, prenosi Dpa, zatražio pokretanje "neovisne međunarodne istrage". I portugalska je vlada nakon osude napada pozvala na "hitnu provedbu nepristrane istrage". Lisabon je ponovio duboku zabrinutost zbog humanitarnog stanja u Gazi i pozvao na potpunu primjenu rezolucije 1860 Vijeća sigurnosti UN-a i poštivanje međunarodnoga humanitarnog prava. Austrijski ministar vanjskih poslova Michael Spindelegger je pozvao izraelskog veleposlanika da "neodgodivo podastre objašnjenje izraelskog napada na humanitarni brodski konvoj za Gazu". Po zasad još nepotvrđenim informacijama, moguće je da je među civilnim aktivistima međunarodnog humanitarnog konvoja bila i nekolicina Austrijanaca. Nizozemska je vlada također najavila da će tražiti objašnjenje izraelskog veleposlanika o razlozima napada na konvoj, a isto će učiniti i Belgija. Pakistan je priopćio da je taj napad "okrutan i neljudski" te "sramotno kršenje međunarodnog prava i međunarodnih norma". Također izražava zabrinutost za troje svojih državljana - jednoga humanitarnog radnika i dvoje novinara. Talijanski ministar vanjskih poslova Franco Frattini izrazio je žaljenje zbog ubojstva civila, a žalost zbog "gubitka ljudskih života" izrazio je i britanski ministar vanjskih poslova William Hague. Iran je pozvao zemlje diljem svijeta da prekinu sve veze s Izraelom zbog likvidacije humanitarnih aktivista. "Najmanji korak koji bi međunarodna zajednica trebala poduzeti u vezi s tim strašnim činom cionističkog režima jest da ga u potpunosti bojkotira i potpuno prekine diplomatske, gospodarske i političke veze s cionističkim režimom", rekao je iranski ministar obrane Ahmad Vahidi. Egipat je također osudio "ubojstva" civila i podsjetio na opasnosti od "izraelske nelegitimne blokade Pojasa Gaze". Jordan je ocijenio da je posrijedi "gnusan zločin bez opravdanja". Turska je odgodila planirane vojne vježbe s Izraelom, a premijer Tayyip Erdogan će skratiti svoj službeni posjet Latinskoj Americi. "Izrael će morati otrpjeti posljedice takva ponašanja", priopćilo je tursko ministarstvo vanjskih poslova. Međunarodno brodovlje, koje je prevozilo stotine propalestisnkih aktivista i pomoć Gazi, zaplovilo je prema palestinskom teritoriju u nedjelju popodne, a konvoj su organizirale propalestinske skupine i turska udruga za ljudska prava. Turska je od Izraela zatražila slobodan prolaz rekavši da brodovlje prevozi 10.000 tona humanitarne pomoći. Izrael je u subotu upozorio da će brodove, ne budu li se htjeli vratiti, pregledati i uputiti prema izraelskoj luci Ašdodu, južno od Tel Aviva, a zatim privesti aktiviste na brodovima i protjerati ih. Tokkom večeri tri izraelske topovnjače s bacačima raketa klase "saar" napustile su luku Haifu kako bi presrele brodovlje, rekli su novinari na jednom od plovila.

