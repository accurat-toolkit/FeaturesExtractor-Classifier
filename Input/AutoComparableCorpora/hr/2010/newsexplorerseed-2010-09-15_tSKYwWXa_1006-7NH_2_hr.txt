Implicitna usporedba protjerivanja Roma s deportacijama Židova iz Francuske izazvala je skandal s vrijeđanjem i urlanjem na radnom ručku Evropskog vijeća, dakle sastanka na vrhu Evropske unije u četvrtak. VEZANE VIJESTI Komentari Kolumne Eksplicitna usporedba ateista s nacistima prošla je gotovo nezamijećeno, kao nešto razumljivo, kada ju je pak istoga dana u Edinburgu iznio papa Benedikt XVI. U oba ta slučaja (i u još nekima koji se ovih dana provlače po stranicama evropskih novina) stanovitu nemalu ulogu igra princip kolektivne krivnje. To je načelo koje mnogi glasno osuđuju, insistirajući da krivica može i smije biti samo individualna - ali ga istodobno mnogi, pa i neki iz prvog dijela ove rečenice, mirne duše provode u djelo. Francuski predsjednik Nicholas Sarkozy je podivljao, prenio je s neskrivenom radošću bugarski premijer “ bata Bojko” Borisov, jer se Evropsko povjerenstvo usudilo “bez poštovanja” raspravljati o “velikoj naciji”. Javno je prosvjedovao što je Viviane Reding, evropovjerenica za pravdu, u istom pasusu spomenula deportacije i protjerivanje Roma. Užas je zavladao zbog tih riječi, protjerivanje Roma palo je u drugi plan: protjerivati se smije, zvati to deportacijom je neoprostivo. Dobro, nije deportacija, ne šalju ih u Jasenovac nego doma, u Rumunjsku. Ali nema nikakve sumnje da su to kolektivne represalije spram Roma. Represalije zbog kolektivne krivnje Roma da su Romi “nismo mi rasisti, nego su oni crni”, objašnjavao je netko u Americi). Najjednostavnije bi bilo reći da su Romi lokalni bugarski, rumunjski ili slovački problem. U tom pogledu ima pravo Silvio Berlusconi kada tvrdi sada za njih (a prije za ilegalne imigrante) da je to evropski problem koji Evropska unija mora razmatrati i rješavati zajednički. Da, emancipacija Roma je evropski problem, problem Evropske unije. Nema više tog Balfoura koji bi im našao novu domovinu. Ne može ih se ni “vratiti u Indiju”, pa i zato što su odande utekli pred užasnom diskriminacijom. Kad bi to bio princip, da vidim tu Irsku ili Englesku u koju bi se vratili Amerikanci, ostavivši Manhattan i sve do Golden Gatea domorocima! Ali evroliderima ni danas ne pada na pamet taj problem rješavati, dajući Romima u ruke sredstva za emancipaciju, počam od općeg i radnog obrazovanja, zapošljavanja itd. - bez diskriminacije. Kao pravi muškarci, problem guraju pod tepih (u ovom slučaju nazad preko rumunjske i bugarske granice). I spremni su zgaziti i Schengensku konvenciju, s pravom pozdravljenu kao najveći doseg evropskog jedinstva, samo da bi se spasili od različitih. Gad Lerner, talijanski novinar židovskog podrijetla, rođen u Beirutu, s guštom je poentirao da je i Nicolas Sarközy de Nagy-Bocsa, francuski predsjednik i protokanonik Lateranske nadbazilike, sin izbjegloga madžarskog plemića i po majci unuk izbjegloga solunskog Židova. Lerner je svojedobno podsjetio da se spram imigranata (čija je kolektivna krivnja to što imigriraju ondje gdje posla ima) okrutno postavila Italija čiji su sinovi i te kako emigrirali (odakle inače Americi Madonna, Sinatra ili Capone?). Iz jedne od vladinih stranaka, Sjeverne lige, čulo se svojedobno da brodove s imigrantima moraju na otvorenom moru čekati topovnjače. Riješeno je to elegantnije: Italija je dala patrolne brodove Libiji. Što Libijci rade možda se ni ne bi znalo da nekidan nisu izbušili neku talijansku ribaricu, po prostoru gdje su ljudi. Oooops, ispričali su se, mislili smo da prevozi imigrante. A na njih je logično pucati, inače što će ratni brodovi, zar ne? Eto tako kolektivnu krivicu imigranata kažnjava Libija, kao da je saveznica Sjeverne lige, koja pak javno mrzi i Arape i muslimane. A Rome? Najslađi prilog raspravi o njima dao je Umberto Bossi, vođa Sjeverne lige, talijanski ministar i glavni saveznik Silvija Berlusconija: “Romi kradu. Treba ih otjerati”. Princip je jasan, ali pitanje je tko bi ostao u Italiji i u još nekim zemljama Evropske unije ako bi se protjerivale sve nacije čiji neki pripadnici kradu. Da podsjetim kako me neka studentica na Sveučilištu u Bologni upozorila da ne ostavim kompjuter sâm u predavaonici, jer da ih kradu. Uh, bilo bi malo nezgodno protjerati Sveučilište u Bologni, koju Bossi smatra dijelom svoje ne baš više imaginarne Padanije. Baš u četvrtak otkrivene su skandalozne pojedinosti o korupciji u nekim općinama koje dugo vodi Bossijeva ksenofobna Sjeverna liga, uključujući i veze s mafijama. Majko mila, kako bi to bilo strašno da netko iz Italije zato otjera Sjevernu ligu? A tko bi onda brutalno govorio ono što Berlusconi misli šutke ili iza čvrsto zatvorenih vrata? Naravno da se svaka teza o kolektivnim krivnjama i kolektivnim represalijama lako može vratiti kao bumerang. Ali to nije bitno - te se teze ne iznose u svrhu racionalne rasprave, nego radi podizanja razine kolektivne histerije “pravednih”, kojima se tako nudi kolektivni krivac njihovih nevolja, kolektivni “Pedro”. Ništa nova: nije li tako Neron, prema Svetoniju, ponudio kršćane kao kolektivne krivce za požar Rima? Eto, sigurno su bar oni - koji se još kolektivno sjećaju Neronova proganjanja - čvrst bedem protiv opasnog ludila pripisivanja kolektivnih krivnji. Ili se možda varam? Broj preporuka: 28 Objavi na Facebooku FACEBOOK KOMENTARI

