Do srijede u 15 sati po srednjoeuropskom vremenu, odnosno 10 sati ujutro po lokalnom vremenu, iz čileanskog rudnika San Jose na sjeveru pustinje Atacama na površinu je izvučeno 12 od 33 zatrpana rudara. Operacija spašavanja rudara zatrpanih u čileanskom rudniku zlata i bakra počela je oko 23.15 sati po lokalnom vremenu uz kašnjenje jer su prilikom probe oštećena vrata za ovu priliku specijalno napravljene čelične kapsule. Srećom, riječ je o manjem oštećenju, pa je u okno spušten tehnički stručnjak Manuel Gonzalez. Oko jedan sat poslije ponoći po lokalnom vremenu na površinu je stigao prvi rudar, Florencio Avalos, kojeg su pozdravili rođaci, a zatim i čileanski predsjednik Sebastian Pinera. Sat kasnije na površinu je stigao Mario Sepulveda, koji je, prema izvještajima iz medija, u odličnoj fizičkom i psihičkom stanju, a prilikom spašavanja se i našalio ponijevši spasiocima za uspomenu iz rudnika nekoliko kamena. Nakon prve dvojice rudara izvučeni su Juan Illanes i Bolivijac Carlos Mamani, kojeg će prema najavama danas obići i bolivijski predsjednik Evo Morales. Peti je na površinu izvučen najmlađi rudar, 19-godišnji Jimmy Sanchez. Rudari su ubrzo nakon izlaska na površinu odvedeni liječniku, a nakon toga su se ponovo našli sa svojim obiteljima. Prilikom izlaska na površinu rudari su odjeveni u posebna odijela koja prate njihov srčani tlak, disanje, temperaturu i korištenje kisika. Odijela su topla, jer u rudniku je oko 30 stupnjeva, a na površini je mraz. Rudari pri izlasku na površinu nose i tamne naočale, s obzirom da su dva mjeseca živjeli u tami. Čileanski predsjednik Sebastian Pinera spašavanje rudara proglasio je čudom i dodao je da sličnog događaja u povijesti nije bilo. Zahvalio je tehničkim stručnjacima koji su omogućili spašavanje, a prisjetio se i potresa u veljači uz zaključak da je Čile, kada se svi udruže, spreman an velike stvari. Rudari su u rudniku zlata i bakra radili na dubini od oko 700 metara, a strop se urušio 5. kolovoza. Sedamnaest dana se s njima nije mogao uspostaviti kontakt, tako da su nade da će preživjeti bile sve slabije. Zbog toga je veselje bilo neopisivo kada se saznalo da su živi. Odmah je počela operacija spašavanja i rudarima su u rudnik dostavljeni hrana, piće i lijekovi, što je omogućilo da ostanu u psihičkom stanju. Počela su se bušiti tri otvora. U početku se procjenjivalo da bi operacija spašavanja mogla trajati tri mjeseca, ali već u subotu je probušen prvi otvor prema dvorani s rudarima pa je operacija znatno skraćena.

