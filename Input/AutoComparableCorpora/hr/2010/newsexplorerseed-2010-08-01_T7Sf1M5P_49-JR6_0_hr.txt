Monako, poslednja kneževina u Evropi, stešnjena između Primorskih alpa i mora, sa Francuskom u zaleđu, veličine je njujorškog Central parka. Kvartom La Vi dominira palata vladarske porodice Grimaldi. Tu su još kvartovi Kondamon, u kojem se održavaju nadaleko poznate trke Formule jedan, Monogeti, Larvoto i najpoznatiji Monte Karlo, stecište svetskog džet seta. Osnivač Monaka je Frančesko Grimaldi Malicija, koji je, kao pristalica pape pobegao iz Francuske u 13. veku i sklonište našao na jednoj steni na obali Sredozemnog mora, na kojoj je postojalo vojno utvrđenje i oko koje se kasnije formirao grad. Spomenik osnivaču kneževine stoji i danas ispred palate Grimaldijevih na centralnom trgu. Kada se iz podzemne garaže pokretnim stepenicama popenjete na trg, sa leve strane ćete videti pomorski institut, koji nosi ime osnivača Alberta Prvog. Direktor instituta je decenijama bio čuveni istraživač Žak Kusto. U blizini je i crkva Svetog Nikole, u kojoj su krunisani svi vladari Monaka, i u čijim kriptama počivaju. Među njima je i grob princeze Gracije Patricije, odnosno poznate američke glumice Grejs Keli, koja se odrekla filmske karijere udajom za princa Renijea Trećeg. Na njihovim grobovima i danas stoji sveže cveće. Inače, na mnogim mestima u Monaku mogu se videti panoi sa crno-belim fotografijama Grejs Keli. Na nju podseća i ružičnjak posađen u princezinu čast. Sa tvrđave se pruža pogled na marinu u kojoj se u mnoštvu luksuznih jahti veličinom i lepotom izdvaja kneževska nazvana „Kraljica mora". Na blagoj padini prema moru je vrt Svetog Martina sa 6.000 biljnih vrsta. Monte Karlo je najluksuzniji i najpoznatiji kvart Monaka. Njime dominira istoimeni kazino, ispred koga su parkirani četvorotočkaši najpoznatijih svetskih marki. U steni na kojoj leži kockarnica postoji marina, tako da klijenti koji žele da izbegnu paparace u kazino mogu da uđu jahtama! Preko puta je luksuzni hotel „Di Pari", a sa desne strane istoimeni kafić, u koji svraćaju svi oni koji drže do toga da budu viđeni. Za obične smrtnike mnogo je pristupačniji kazino „Di Pari", u kojem na automatima za uloženih pet evra može da se zaradi desetostruko veća suma. U Monte Karlu svakako bi trebalo posetiti i japanski vrt, koji donekle podseća na onaj u beogradskom Jevremovcu. Nica, koju još zovu i kraljica Azurne obale je jedna od najpoznatijih svetskih turističkih destinacija. U 18. veku je bila stecište engleske aristokratije, koja je tu provodila zime, zbog prijatne klime. Zahvaljujući njima, Englezi su masovno počeli da posećuju ovo mesto, i da u njega ulažu, o čemu svedoči i naziv promenade - Englesko šetalište, koje se u zalivu oblika potkovice proteže u dužini od sedam kilometara. Sa jedne strane šetalište je oivičeno morem, a sa druge drvoredom palmi, koji se zove Mala Afrika. U nizu luksuznih hotela izdvaja se hotel „Negresko", koji nosi ime svog osnivača Rumuna. Koliko je ovo zdanje luksuzno govori i podatak da se njegov vlasnik, kada je zapao u dugove, od bankrota spasao tako što je prodao - luster. Inače, svaka od mnogobrojnih soba, u ovom hotelu, uređena je u drugom stilu. Pored toga što je stecište međunarodnog džet seta, Nica je još poznata i kao grad umetnosti, filma, parfema, dobre hrane i vina. Centrom dominira park kralja Alberta, koji je ovih februarskih dana bio ukrašen u znaku karnevala. Nicu krasi još 300 parkova i 150 fontana. Sa vidikovca se pruža nezaboravna slika na Zaliv anđela i panoramu ovog grada od 400.000 stanovnika. Jedna od atrakcija je i aerodrom, drugi po veličini u Francuskoj, postavljen na pločama u moru, sa koga se dnevno obavi 45 letova za Pariz. U gradu je i luka sa 550 vezova za jahte. Nica se nalazi na raskrsnici puteva za Alpe, Provansu i Italiju. Ona je i administrativni centar Azurne obale. Na pola puta između Nice i Kana, na kraju Zaliva anđela, smešten je slikovit gradić Antib. Gradom dominira tvrđava Fort Kare, u čijem podnožju je marina za megajahte. Na ulazu u Antib pada u oči blok stambenih zgrada piramidalnog oblika, postavljenih tako da formiraju oblik talasa. Arhitekte su prilikom projektovanja vodile računa da svaki od stanova ima približno jednak broj sunčanih sati. Ovaj stambeni blok ima svoju marinu, restorane i prodavnice, tako da predstavlja grad u gradu, pa nije čudno što stan od 70 kvadrata košta oko 750.000 evra. Antib je osim toga što je meka džet setera (ovde kuću ima i Roman Abramovič), poznat i po džez festivalu, festivalu podvodne fotografije i starina. Najpoznatiji stanovnik Antiba bio je, svakako Pablo Pikaso, koji je Antibu ostavio 140 dela, od kojih je najpoznatije slika „Radost života". Sva Pikasova dela nastala u Antibu izložena su u kući u kojoj je veliki slikar živeo. Poznatiji od Antiba svakako je Kan, najviše zahvaljujući filmskom festivalu. Osnovali su ga u 5. veku monasi na ostrvu Sveta Honorata. Od 15. veka je u sastavu Francuske. Za ovaj grad u Provansi više se čulo početkom 19. veka, kada su u njega najpre zimi počele da dolaze ruske aristokrate. Kasnije su ovde provodili i leta. Danas je to poznato letovalište na Azurnoj obali, koje krasi šetalište Kroazeta, dugo 2,5 kilometara. Zahvaljujući filmskom festivalu, stanovnici ovog grada, barem povremeni, postale su poznate američke filmske zvezde, koje imaju kuće u kvartu La Kaliforni. Biser Azurne obale svakako je gradić Menton, poznat još i kao grad limuna. Ovo bajkovito mestašce na obali Sredozemnog mora krasi blaga klima (temperatura nikada ne pada ispod 3 stepena pošto je mesto zaštićeno od vetrova) zahvaljujući kojoj dobro uspevaju agrumi. U drugoj polovini februara ovde se održava festival limuna, kada se od pomorandži, mandarina i limuna prave skulpture, za čiju izradu se utroši i do 100 tona agruma. Ovu galeriju pod vedrim nebom poseti i do 250.000 gostiju. Gradom dominira bazilika Svetog Mihovila. A ako zađete u strme i uske ulice Mentona, moći ćete da osetite mirise Provanse: začinskih trava, lavande, ili kuglica natopljenih limunovim uljem. Mirjana Milovanović Izvor: Politika.rs,B92

