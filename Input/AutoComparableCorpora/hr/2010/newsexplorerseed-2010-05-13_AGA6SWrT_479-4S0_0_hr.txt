Predsjednik Republike Ivo Josipović stigao je u Moskvu gdje je na poziv ruskog predsjednika Dmitrija Medvjedeva, zajedno s mnogim svjetskim državnicima danas nazočio svečanoj proslavi Dana pobjede nad fašizmom i 65-oj godišnjici ruske pobjede u Velikom domovinskom ratu. U zračnoj je luci predsjednika Josipovića, sa savjetničkim izaslanstvom, te bivšeg predsjednika Stjepana Mesića, dočekao je posebni izaslanik predsjednika Ruske federacije za središnji federalni okrug Georgij Poldachenko, inače utjecajni bliski suradnik premijera Vladimira Putina. Ruski državni vrh je dao izuzetnu pažnju dvojici hrvatskih predsjednika koji su sjedili u počasnoj loži na Crvenom trgu zajedno sa Medvjedevim, Putinom, Angelom Merkel i drugim državnicima za vrijeme netom završene Vojne parade na moskovskome Crvenom trgu, u spomen na Dan pobjede u Drugom svjetskom ratu. Osim s domaćinom Medvjedevim, najavljeno je nekoliko Josipovićevih bilateralnih susreta s azerbejdžanskim, kazahstanskim i izraelskim šefovima država. Hrvatski predsjednik dao je nekoliko intervjua ruskim medijima koji su redom zaključili kako je doslo do približavanja Rusije i Hrvatske, te kako Hrvatska zauzima posebno mjesto u ruskom pristupu regiji bivše Jugoslavije. Za otopljavanje odnosa izmedju dviju država, ocijenjuju ruski diplomati, dobrim dijelom zaslužan je i odlazak bivšeg hrvatskog premijera Ive Sanadera. Neobično ljetno topla Moskva je već danima sva u znaku velike proslave. Tako je Vladimir Putin pred ruskim ratnim veteranima svečano otkrio novi spomenik ruskim gradovima s naslovom vojne slave. Predsjednik Medvjedev se između ostalih sastao s poljskim privremenim predsjednikom Bronislawom Komorowskim, a premijer Vladimir Putin s kineskim vođom Hu Jintaom. Održan i sastanak šefova država Zajednice neovisnih država, odnosno nekadašnjeg Sovjetskoga saveza, među kojima Rusija opet jača svoj utjecaj. Uloga diktatora Jozefa Staljina u pobjedi nad fašizmom, pa i pojava njegovih malih postera prema odluci moskovske gradske izazvala je polemike i osude udruga za ljudska prava. Staljinu skloniji Putin nije puno govorio o njemu, no predsjednik Dimitrij Medvjedev oštro je ovih dana javno osudio Staljinov režim kao totalitaran, a njegove zločine prema vlastitom narodu kao neoprostive. Rusi očito pridaju veliku pozornost Danu pobjede-na glavnim tv kanalima vrte se novi i stari ruski ratni filmovi, spremaju se koncerti i vatrometi, a samo za je rastjeravanje oblaka nad Moskvom uplaćeno je milijun eura. Inače, troškovi cijele proslave službeno iznose oko milijardu eura, a neslužbeno dosežu i tri puta više. Ponovo osnažena Rusija želi se pokazati u najboljem svjetlu. iz moskve denis krnić, afp I NATO na paradi Prvi put otkad se parada organizira, marširali su i vojnici zemalja članica NATO-a: Velike Britanije, Francuske, Poljske i SAD-a. - Lekcije Drugog svjetskog rata pozivaju nas na solidarnost. Zlo se pojačava ako se pred njim povlači i ako se pravimo da ga ne primjećujemo - rekao je ruski predsjednik Dmitrij Medvedev. s. d.

