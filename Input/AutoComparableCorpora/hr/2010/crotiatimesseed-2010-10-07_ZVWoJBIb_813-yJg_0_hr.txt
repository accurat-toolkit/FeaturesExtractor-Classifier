"Hells Angelsi" i druge motorističke bande sve su aktivnije u zemljama Europske unije (EU) i sve je veća opasnost od njihova širenja na zemlje jugoistočne Europe i Balkana, ocjena je Europola, koji zajedno s hrvatskim MUP-om u Dubrovniku održava Međunarodni seminar o motorističkim kriminalnim skupinama. Europol je ove godine utemeljio novi sustav ranog otkrivanja organiziranoga kriminala SCAN koji ovlaštenim tijelima dostavlja strateška izvješća o prijetnjama novih oblika organiziranoga kriminala. Pomoću SCAN-a nedavno je otkriveno širenje aktivnosti "Hells Angelsa" i drugih motorističkih bandi pa je odmah uspostavljen projekt koji bi trebao pomoći u borbi s tom vrstom opasnosti. Na temelju raspoloživih informacija iz zemalja EU-a, uočena je sve veća prijetnja od širenja motorističkih bandi i njihovih aktivnosti na jugoistočnu Europu i balkanske zemlje. Zločinačke motorističke bande (outlaw motorcycle gangs - OMCGs), kao što su "Bandidos" i "Hells Angels", već su prisutne diljem EU-a. Nedavno se motoristički klub "Hells Angels" (The Hells Angels Motorcycle Club - HAMC) proširio na istočnu Europu, a u posljednih nekoliko godina predvodnik je iznimno brze vožnje u jugoistočnoj Europi, naročito u Turskoj i Albaniji, navodi se u priopćenju MUP-a u povodu trodnevnoga seminara koji se od 5. do 7. listopada održava u Dubrovniku. Ti se motociklisti ne pridržavaju zakona, skloni su ekstremnom nasilju i uporabi oružja, a većina ih se bavi kriminalom. Tako su "Hells Angelsi" posebice uključeni u proizvodnju i raspačavanje marihuane, metamfetamina i kokaina. Strahuje se da bi uspostava novih saveza bandama mogla omogućiti upravljanje trgovinom drogama preko jugoistočne Europe tzv. Balkanskom rutom, kažu u MUP-u i Europolu. Kako bi postigli teritorijalni utjecaj u jugoistočnoj Europi, "Hells Angelsi" su uspostavili čvrste veze s lokalnim motorističkim bandama u Albaniji, Bugarskoj i Makedoniji, a prisutni su i u Turskoj, uporištu i glavnoj točki za daljnji transport teških droga. Europol upozorava i na opasnost od teritorijalnog rata motorističkih bandi u utrci za prevlast. Također upozorava da bande "prljavo zarađen novac peru ulaganjem u zakonite poslove" i da pokušavaju uspostaviti čvrste veze s utjecajnim ljudima i vlastima u regiji te o sebi izgraditi dobru sliku u javnosti pomoću novinskih članaka i pojavljivanjem na televiziji. Europol zaključuje da sve veći broj zločinačkih motorističkih bandi poziva na nužnu suradnju i razmjenu obavještajnih podataka te na informiranje javnosti o problemu s kojim se Europa suočava. Na seminaru u Dubrovniku sudjeluju policijski službenici iz Hrvatske, Bosne i Hercegovine, Srbije, Crne Gore, Makedonije, Albanije i Turske te vrhunski europski stručnjaci iz Norveške, Španjolske, Nizozemske i Luxemburga. Europol (Europian law enforcement agency) je agencija Europske unije čija je svrha poboljšati učinkovitost i unaprijediti suradnju mjerodavnih tijela zemalja članica u prevenciji i suzbijanju organiziranoga kriminala i terorizma te svih drugih oblika kriminala koji se pojavljuju u dvije ili više zemalja članica. (Hina)

