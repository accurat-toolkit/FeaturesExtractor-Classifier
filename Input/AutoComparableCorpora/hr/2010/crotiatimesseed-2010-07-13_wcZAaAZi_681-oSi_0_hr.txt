Ruku na srce, u finalu Svjetskog prvenstva u Južnoj Africi sučelit će se dvije najbolje – europske momčadi. Španjolska i Nizozemska. Sastavi prokušanih profesionalaca koji sjaje u svojim klubovima i za svoju reprezentaciju igraju s domoljubnim žarom, strašću, ističući se profesionalnošću i disciplinom. Ove dvije momčadi došle su do vrha svijeta ne slučajno, već temeljem velikog rada i odricanja, jer tlapnje su da se u nogometu išta događa slučajno. Uostalom, Španjolska je europski prvak, sjajno ukomponirana momčad koja igra atraktivan nogomet, s kratkim pasovima, otkrivanjima, markiranjima i meni je zaista Španjolce lijepo gledati. No, nije španjolska igra samo lijepa, već je i svrsishodna i strpljiva. Pogledajmo njihove dvije zadnje utakmice, četvrtfinalnu i polufinalnu, protiv Paragvaja i Njemačke, tek pred kraj utakmice Španjolci su skršili otpor suparnika koji se mahom branio. A branio se jer se morao braniti. A morao se braniti samo iz razloga što Španjolska stalno napada. Da, Španjolci igraju napadački nogomet i time se ponose. Iako su imali poteškoća u skupini nakon nenadanog startnog poraza protiv Švicarske, momčad trenera Vicentea Del Boquea smogla je snage da se u „izvanrednoj situaciji“ iznova pronađe i izvuče iz nimalo ugodne pozicije. Jer, nije lako biti favorit natjecanja koji na startu doživi poraz. Partija u polufinalu protiv Njemačke najbolja je španjolska izvedba na ovome natjecanju. Makar, moram se vratiti na sreću, jer bez sreće nikad nema uspjeha, Španjolcima je ona opet bila saveznik. Kao i Paragvaj tako je i Njemačka propustila svoju meč loptu nakon šanse Klosea, a mogli bi razgovarati i o onome nedosuđenom jedanaestercu iz prvog dijela. To su fakti. Ali, fakat je i španjolska dominacija, stvaranje prigoda, posjed lopte i zaista tehnička superiornost. Očekivao sam više, inače, od Njemačke, koja se eto, morala braniti. No, za pravi rezultat nekad se treba preuzeti rizik, doslovce zažmiriti na oba oka i krenuti prema naprijed. Nijemci sami sebe nisu doveli u takvu situaciju, prije su se okrenuli šahovskoj partiji nego riziku. Međutim, ne treba ih dokrajčiti krivnjom, Njemačka je na ovome prvenstvu bila zaista ugodno iznenađenje, pa konačno možemo reći da je Njemačka na ovome natjecanju igrala – lijepo za oko. Nizozemska, najveća nogometna nacija koja još nema naslov svjetskog prvaka bit će pravi suparnik briljantnoj Španjolskoj. Nizozemska škola nogometa morala bi konačno dobiti potvrdu svoje vrijednosti, no kako to učiniti protiv još jedne velesila koja nema svjetski naslov. Da, kojagod reprezentacija osvoji naslov svjetskog prvaka, bit će joj to tek prvi naslov. Obje momčadi u finalu imaju, eto, jednak motiv i to nam jamči sjajnu finalnu predstavu u kojoj se ne mogu odlučiti za favorita. Obje momčadi imaju najboljeg strijelca, i Španjolac Villa i Nizozemac Sneijder postigli su po pet zgoditaka, obje imaju sjajan srednji red, korpulentnu i čvrstu obranu i golmane kakve bi htjela baš svaka momčad. Sve nam to jamči užitak o kojem, odmah da napomenem, treneri neće voditi računa. Ulog je života taj finale kojeg će igrati, pa se ne moramo čuditi oprezu koji će izvirati iz svakog dodavanja na početku utakmicu. No, isto tako znajmo da je taj oprez logičan slijed ambicija koje su trenere s njihovim sastavima doveli do krova svijeta. Pobijedit će, dakako, kao i uvijek onaj tko će manje griješiti, tko će lakše suzbiti nervozu i suparnik. Često znamo reći da je svaki gol plod neke greške. Uostalom, kad bi se igralo idealno, kad ne bi bilo grešaka onda ne bi bilo ni golova. Gol se ne može zabiti ako netko ne pogriješi sa suprotne strane. Eto, veselim se tom finalu i baš me zanima tko će više griješiti u njemu. Ja to u ovome trenutku ne mogu pretpostaviti!

