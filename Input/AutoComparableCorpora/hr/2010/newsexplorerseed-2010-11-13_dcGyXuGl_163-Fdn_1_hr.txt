The Guardian piše da je sve izoliranija vlada u Dublinu pod snažnim pritiskom da se u roku od dvadeset i četiri sata izjasni da li će prihvatiti međunarodnu financijsku pomoć, jer raste panika da bi zaraza koja je potekla iz upropaštenog irskog bankarskog sektora mogla proširiti na druge ekonomski slabije članice eurozone. Najveći pritisak na vladu u Dublinu stiže iz Španjolske i Portugala, čija kreditna sposobnost naglo slabi zbog sumnji u financijske sposobnosti Irske. Portugal je sada na rubu da i sam zatraži međunarodnu pomoć, piše Guardian. The Times piše da se vlada u Dublinu opire uzimanju pomoći, ne samo zato što to smatra poniženjem i ugrožavanjem svoje neovisnosti već i zato što želi zadržati postojeću poreznu stopu za strane kompanije, koje su od zemlje svojevremeno načinile "keltskog tigra". Jedan od uvjeta za dobivanje pomoći jest da se taj porez poveća, nakon čega bi strani investitori počeli napuštati zemlju. Daily Telegraph ocjenjuje da će Irska, na insistiranje Njemačke, koja euro smatra ljepilom koje na okupu drži Evropu, ipak morati prihvatiti pomoć. Londonski dnevnik također upozorava da fond za pomoć ugroženim zemljama eurozone nije neiscrpan. Najprije smo, piše list, imali Grčku, sada je na redu Irska, a sljedeća stanica je vjerojatno Portugal. Troškove ovih triju zemalja moglo bi da pokrije 750 milijardi eura koje Evropa ima na raspolaganju. Ali ako se zaraza proširi do Španjolske, da ne spominjemo Italiju, priča je završena, piše Daily Telegraph.

