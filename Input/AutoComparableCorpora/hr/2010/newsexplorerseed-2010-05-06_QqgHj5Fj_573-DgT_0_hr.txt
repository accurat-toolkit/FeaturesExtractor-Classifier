NEW YORK - Faisal Shahzad, američki državljanin podrijetlom iz Pakistana, u utorak je osuđen na kaznu doživotnog zatvora nakon što je priznao da je pokušao detonirati automobil-bombu na newyorškom Times Squareu u svibnju ove godine. Shahzad, 31-godišnji inženjer elektrotehnike iz Connecticuta, u lipnju se izjasnio krivim po svih deset točaka optužnice, uključujući optužbe za urotu, za uporabu oružja za masovno uništenje te za pokušaj terorističkog napada. "Pripremite se, rat s muslimanima tek je počeo", rekao je Shahzad prije izricanja kazne pred saveznim sudom na Manhattanu. Dodao je da je poraz SAD-a "neizbježan". Shahzad je u pritvoru od uhićenja 3. svibnja, dva dana nakon pokušaja bombaškog napada. Uhićen je kad se ukrcao u zrakoplov na međunarodnom letu u zračnoj luci John F. Kennedy u New Yorku. Njegov automobil Nissan Pathfinder, iz kojeg je izlazio dim, nađen je parkiran na Times Squareu 1. svibnja. U unutrašnjosti vozila, policijski pirotehničari pronašli su improviziranu eksplozivnu napravu načinjenu s nekoliko vreća umjetnog gnojiva, dva kanistera s 40 litara benzina, 152 rakete za vatromet, tri spremnika s propan-plinom i dvije budilice spojene žicama. Tužitelji saveznog državnog odvjetništva na Manhattanu u optužnici su naveli da je Shahzad u prosincu 2009. prošao obuku u rukovanju eksplozivima u Pakistanu, od ljudi povezanih s tamošnjom militantnom ekstremističkom skupinom Tehrik-e-Taliban. Navodno je dobio oko 12.000 dolara u gotovini kako bi izveo napad, istaknuli su tužitelji. Izričući mu maksimalnu predviđenu kaznu po svih 10 točaka optužnice, sudac je istaknuo da Shahzad nije pokazao kajanje za svoja djela. "Optuženik je u više navrata pokazao potpuni nedostatak kajanja, te želju da ponovi kazneno djelo ako bude u prilici", kazao je sudac. Istaknuo je da se Shahzad prije godinu dana, kod primanja u američko državljanstvo, lažno zakleo na vjernost Americi i prisegnuo da će je braniti i biti joj lojalan, a svojim ponašanjem svjedoči kako ne želi braniti SAD-a ili Amerikance, već ih ubijati. Nakon izricanja presude, Shahzad je kazao kako je njegova kazna "samo ograničenje koje Bog ima za njega na ovom svijetu" te da je sretan s onim što mu je Bog namijenio. Sudac je pitao Shahzada želi li Kuran da on ubija ljude, a on je odgovorio "Kuran vam daje pravo da se branite. To je sve što ja radim". Uz podnesak s prijedlogom za visinu kazne, tužitelji su sudu priložili video snimku kontrolirane eksplozije s improviziranom napravom istovjetnom onoj koju je pripremio Shahzad, koju su izveli stručnjaci Združene protuterorističke postrojbe - JTTF. Na snimci je Nissan Pathfinder parkiran u polju, okružen s četiri automobila, dva samostojeća poštanska sandučića, nekoliko metalnih ormarića za prodaju novina i s figurama koje predstavljaju ljude. Silovita eksplozija prevrnula je dva automobila i ostavila široki trag razaranja. Tužitelji su iznijeli procjenu da bi u eksploziji, koju je neuspješno pokušao izvesti Shahzad, vjerojatno poginulo najmanje 40 osoba.

