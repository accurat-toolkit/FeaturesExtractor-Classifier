Predsjednik Barack Obama i njegovi demokratski suradnici pokušali su putem TV-a još jedanput uvjeriti Amerikance da prihvate prijedlog zdravstvene reforme. Sedmosatni demokratsko-republikanski sastanak na vrhu posvećen reformi zdravstva u SAD-u završio je, očekivano, bez dogovora. Na sastanku je sudjelovalo 40 članova Kongresa. Sadašnji plan koji bi omogućio zdravstveno osiguranje za 30-ak milijuna neosiguranih građana potpuno je neprihvatljiv, tvrde republikanci. Preskup je i riječ je o izravnom upletanju države u slobodno tržište. Neprihvatljiv je i jednoipolmjesečni rok, koliko je dao predsjednik Obama, za približavanje stajališta demokrata i republikanaca. Ne znam možemo li prebroditi ove razlike. Možda će ljudi do kraja dana ipak reći da imamo velikih razmimoilaženja. Ljudi žele čuti mogu li se razlike između republikanaca i demokrata nadvladati, žele znati je li ovo stvarno diskusija ili trgovina. Nadam se da ovo nije politički teatar gdje glumimo pred kamerama, kazao je Obama. Demokrati su nedavno izgubili dvotrećinsku većinu u Senatu. No, nastave li se republikanci i dalje opirati prijedlogu zakona, Bijela kuća mogla bi pribjeći proceduri prema kojoj je za prihvaćanje spornog zakona potrebna tek obična većina od 51 senatora.

