Autor: Portal Jutarnji.hr Objavljeno: 02.05.2010 NEW YORK - Teško je odrediti razmjere katastrofe do koje bi došlo da prodavač T-majica na Times Squareu nije primijetio dim koji izlazi iz parkiranog vozila. Prijavio je to policiji i tako je izbjegnuta eksplozija automobila bombe u samom srcu velegrada, neprestano ispunjenog gomilom ljudi, kako domaćih tako i turista. VEZANE VIJESTI Vijesti Sigurno bi eksplodirala Ubrzo je evakuiran cijeli Times Square, a posebna policijska jedinica zadužena za deaktiviranje bombi otkrila je u parkiranom vozilu potencijalno eksplozivnu napravu: tri plinske boce s propanom , dva kanistera s po 19 litara benzina , pirotehničke naprave za vatromet, dva sata na baterije, električne žice i druge komponente. - Veoma smo sretni jer smo uspjeli izbjeći ono što je moglo biti jako smrtonosan događaj - izjavio je gradonačelnik Michael Bloomberg koji je odmah dojurio s večere za dopisnike u Bijeloj kući. Policijski dužnosnici potvrdili su da je riječ o “amaterski izrađenoj eksplozivnoj napravi”, ali i dodali da bi ona “sigurno eksplodirala”. - Ovaj je događaj podsjetnik da je New York i dalje glavna meta terorista - naglasio je gradonačelnik. Načelnik newyorške policije Raymod Kelly izjavio je kako je cilj napadača bio “izazvati požar većih razmjera”. Guverner savezne države New York, David Paterson, ustvrdio je da je riječ o “terorističkom činu”. Najavio je također da će grad, savezna država i SAD učiniti sve kako bi počinitelja tog zlodjela priveli pravdi. Čekali ‘Kralja lavova’ Prodavač majica, veteran Vijetnamskog rata, upozorio je policajca na dim iz Nissan Pathfindera, parkiranog na križanju 45. ulice i avenije Broadway s upaljenim motorom i uključena sva četiri žmigavca. U njegovoj neposrednoj blizini ljudi su u redu čekali na predstavu “Kralj lavova”. Policajac je tada obišao vozilo. - Osjetio sam miris baruta i bilo mi je jasno da može eksplodirati. Uplašio sam se samo da će eksplodirati prije nego što mi reagiramo - rekao je novinarima. Načelnik Kelly objavio je, pak, da su na vozilu bile ukradene registarske pločice. Do zaključenja ovog izdanja nitko nije preuzeo odgovornost za postavljanje auto-bombe u središtu New Yorka. Gradski čelnici potvrdili su da su izvijestili predsjednika Baracka Obamu o događaju. - Predsjednik je pohvalio brzu reakciju newyorške policije te rekao da su federalne vlasti spremne pružiti svu potrebnu pomoć - izjavio je glasnogovornik Bijele kuće, Robert Gibbs. Times Square je već bio ispražnjen u prosincu prošle godine kad je zamijećen parkirani sumnjivi kombi. Stalna pripravnost No, pokazalo se da nije bila riječ ni o čemu opasnome. New York je u stalnom stanju pripravnosti od 11. rujna 2001. kad su izvedeni teroristički napadi na nebodere Svjetskog trgovinskog centra. SAD je u subotu upozorio Indiju na mogući napad na New Delhi. Napolitano: Imamo otiske prstiju, a tu su i kamere Ministrica domovinske sigurnosti Janet Napolitano izjavila je da vlasti prikupljaju sve postojeće dokaze iz automobila bombe koji je otkriven na Times Squareu u New Yorku. Za emisiju “Meet the Press” televizijske kuće NBC izjavila je da se cijeli incident tretira kao potencijalni teroristički napad, ali je prerano govoriti tko bi mogao biti odgovoran. No, potvrdila je da je već obavljen veći dio forenzičkog posla te da su prikupljeni vrijedni dokazi, uključujući i otiske prstiju. Podsjetila je da se na tom prostoru nalazi velik broj nadzornih kamera koje će sigurno dati vrijedne dokaze istražiteljima. Broj preporuka: 7 Objavi na Facebooku Više o... FACEBOOK KOMENTARI

