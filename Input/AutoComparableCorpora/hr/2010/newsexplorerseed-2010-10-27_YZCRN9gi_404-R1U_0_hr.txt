Crna kronika, Svijet Srijeda, 27.10.2010. Tagovi: tsunami, vulkani, Indonezija 10:58 Indonezija: Tsunami i vulkan ubili 170 ljudi Indonezija se u srijedu mobilizirala radi suočavanja s dvije žestoke prirodne katastrofe - tsunamijem i erupcijom vulkana - u kojima je poginulo više od 170 osoba a više stotina je nestalo. Predsjednik Susilo Bambang Yudhoyono skratio je svoj posjet Vijetnamu gdje je trebao sudjelovati na summitu ASEAN-a radi nadgledanja operacija spašavanja. Operacije je posebno teško organizirati na otocima Indijskog oceana pogođenim u ponedjeljak navečer potresom jačine 7,7 iza kojega je uslijedio snažan tsunami. Valovi visoki tri metra potpuno su opustošili obalna sela u arhipelagu Mentawai, u vodama otoka Sumatre. "Najmanje su 154 osobe smrtno stradale a 400 ih je nestalo", kazao je u srijedu vladin dužnosnik zadužen za spašavanje u pokrajini Zapadna Sumatra. Tsunami je nanio težak udarac turizmu u arhipelagu Mentawai, otočju bogate vegetacije omiljenom među daskašima zbog valova koji se uspoređuju s onima na Havajima, no nijedan strani turist nije smrtno stradao. U vulkanskoj erupciji na središnjem indonezijskom otoku Javi broj smrtno stradalih u srijedu se popeo na 25, objavile su spasilačke službe. Mount Merapi, najopasniji indonezijski vulkan, eruptirao je u utorak navečer izbacujući oblake vrućeg pepela 1,5 kilometara u zrak. Za pepelom je krenula i lava koja se slila južnom i jugozapadnom stranom vulkana. Erupcije je uslijedila dan nakon što su vlasti podigle stupanja opasnosti na najvišu moguću razinu. Tisuće seljana koji su odbili napustiti svoje kuće unatoč upozorenjima preseljeni su nakon erupcije. Spasitelji kažu da je potraga za preživjelima, ali i za tijelima stradalih usredotočena na dva sela Kinahrejo i Turgo. Najmanje 15 tijela pronađeno je u kući osobe za koju se vjerovalo da je duhovni čuvar vulkana. Vulkan se nalazi na 26 kilometara od grada Yogyakarte i najaktivniji je od 69 aktivnih indonezijskih vulkana. (H)

