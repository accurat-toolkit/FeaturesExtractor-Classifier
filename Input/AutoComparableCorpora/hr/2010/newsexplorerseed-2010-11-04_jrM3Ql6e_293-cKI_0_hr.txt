Trijumf republikanaca je velik izazov za administraciju predsjednika Baracka Obame, kojoj će sada biti teže provesti svoj politički program. U pitanje dolaze i dijelovi reforme zdravstva, koja je izglasana prošle godine. No, najveći se prijepori očekuju na planu ekonomske politike. Foto: AP Čelnik republikanaca u Zastupničkom domu John Boehner Američki predsjednik Barack Obama izjavio je da gubitci njegove stranke na jučerašnjim kongresnim izborima odražavaju duboku frustraciju građana s problematičnim stanjem američke ekonomije. Na konferenciji za novinare u Bijeloj kući predsjednik Obama kazao je da preuzima odgovornost za činjenicu da do ekonomskog napretka nije došlo dovoljno brzo. Predsjednik je također obećao da će surađivati s oporbenim republikancima koji su osvojili većinu u Zastupničkom domu Kongresa. Ranije su republikanski čelnici obećali da će raditi na smanjenju uloge vlade. Kongresnik John Boehner, koji će kako se vjeruje postati novi predsjedatelj Zastupničkog doma, rekao je novinarima da će republikanska većina biti glas američkog naroda. Njegova stranka, nastavio je, obnovit će napore za smanjenje vlade u Washingtonu. Novi saziv Kongresa počet će s radom u siječnju. Republikanci su odnijeli pobjedu nakon vrlo uspješne izborne kampanje koju je karakteriziralo izrazito nezadovoljstvo građana zbog ekonomske situacije u zemlji, a pogotovo razmjerno visoke nezaposlenosti kao i državne potrošnje. Republikanska je stranka u Zastupničkom domu osvojila najmanje 60 novih mjesta, uvjerljivo više od 39 mjesta koliko je republikancima bilo potrebno za osvajanje većine. Republikanska je stranka osvojila i nova mjesta u Senatu SAD, drugom domu Kongresa, iako su tu demokrati zadržali većinu, iako neznatnu. Trijumf republikanaca je velik izazov za administraciju predsjednika Baracka Obame, kojoj će sada biti teže provesti svoj politički program. U pitanje dolaze i dijelovi reforme zdravstva, koja je izglasana prošle godine. No, najveći se prijepori očekuju na planu ekonomske politike. Inače, predsjednik Obama je sinoć nazvao čelnike Republikanske stranke u Kongresu, među njima i najvjerojatnijeg novog predsjedatelja Zastupničkog doma Johna Boehnera. Čestitao im je na pobjedi i rekao da će sa zadovoljstvom surađivati u novim okolnostima. U saveznim državama, biralo se ukupno 37 guvernera, od njih pedeset. Republikanci su i tu bili uspješni, osvojili su deset dodatnih guvernerskih položaja, na kojima su do jučer bili demokrati.

