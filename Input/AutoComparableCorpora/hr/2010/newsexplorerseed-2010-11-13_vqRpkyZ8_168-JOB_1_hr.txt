PROJEKTI Gradnja studentsko-đačkog doma i zona Korenovo ključni programi Grada u 2011. godini Đurđa Adlešič poslala je jasnu poruku ministru Šukeru i većinskom HDZ-u, bez novca za Bjelovar nema potpore u Saboru Ako se u državni proračun ne uvrste početna ulaganja za gradnju studentsko-đačkog doma i sređivanje potrebne dokumentacije za radove u Poslovnoj zoni Korenovo neću dići ruku za izglasavanje novog državnog proračuna - potvrdila je saborska zastupnica Đurđa Adlešič koja je zajedno s gradonačelnikom Antunom Korušcem predstavila ključne projekte koje Grad planira realizirati u idućoj godini. Očekuju državne potpore Po tome valja očekivati potporu Ministarstva financija koje bi iduće godine trebalo osigurati oko pet milijuna kuna za početak gradnje nove zgrade Doma apartamnskog tipa s 240 ležajeva, čija se vrijednost procjenjuje na 45 milijuna kuna. U taj projekt podizanja studentsko-učeničkog standarda Grad Bjelovar je u pripremu potrebne dokumentacije i zemljište do sada uložio oko osam milijuna kuna. Slično je i s budućom Poslovnom zonom Korenovo, u kojoj je po riječima gradonačelnika Antuna Korušeca već otkupljeno oko 140 hektara zemljišta,a istodobno slijedi i raspisivanje natječaja za prodaju devet parcela u zoni Lepirac za čiju kupnju već kandidira nekoliko ponuđača. - Unatoč krizi ove projekte želimo realizirati uz potporu Vlade tijekom iduće godine, ne kako bi dokazali vlastite apetite, već stoga što je riječ o potrebama grada u dijelu obrazovanja, ali i daljnjeg razvoja poduzetništva kojeg svesrdno potpomažemo - naglasio je Korušec. Vodovod i kanalizacija Među programima koji će kandidirati za novac Hrvatskih voda, nalazi se i gradnja spojne kanalizacijske mreže od Ždralova prema prema gradu, za čiji dovršetak treba još tri, a Grad je do sada uložio osam milijuna kuna, te vodovodnog sustava u naseljima Brezovac, Novi Pavljani, Galovac i Obrovnica čiji su žitelji koji se mahom bave stočarstvom za ljetnih žega ostajali bez vode iz vlastitih bunara. Svaki glas je važan Desetak dana prije izglasavanja državnog proračuna, HDZ pogođen brojnim aferama pomno zbraja i čuva svaku ruku podrške u Hrvatskom saboru. Đ. Adlešič, očito je na vrijeme prepoznala priliku da za Bjelovarske projekte iskamči pet milijuna kuna.Oni će zasigurno i biti uvršteni u proračun, no ostaje pitanje kasnije realizacije. Jer svjedoci smo da je i autocesta dobila zeleno svijetlo, ali prazna blagajna je zaustavila sve radove. (iš) Sve oči uprte u ministra Šukera Prema su neki od kritičara gradske vlasti kašnjenje u realizaciji pojednih obećanja pripisivali megalomaniji iza koje se prikrivaju isprazna predizborna obećanja , ipak ostaje činjenicom kako je gradska vlast odlučna u neodustajanju od ključnih projekata. Tako je sasvim realno očekivati kako će uz vješto lobiranje iz državnog proračuna ipak stići koja kuna i u Bjelovar. Č. Rosić ros@bjelovarac.hr

