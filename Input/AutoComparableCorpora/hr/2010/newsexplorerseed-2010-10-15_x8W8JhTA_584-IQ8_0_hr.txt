U bolnici u Ajki umro je danas jedan stariji mještanin Kolontara, čime se broj žrtava opasnog mulja u Mađarskoj popeo na devet. Nakon što je uspješno dovršena izgradnja obrambenog nasipa, nije primjećeno daljnje povećanje napukline na prijetećem razervoaru tvornice aluminija MAL. Mađarske vlasti tvrde da je otklonjena svaka prijetnja novog izlijevanja otrovnog mulja te su pozvali evakuirane građane da se vrate u svoje domove. Vladin povjerenik Gyorgy Bakondi, koji će slijedeće dvije godine upravljati u međuvremenu nacionaliziranim MAL-om najavio je kako će tvornica u petak nastaviti s radom. U međuvremenu, sud u mađarskom Veszpremu odbacio je tužbu protiv dosadašnjeg čelnog čovjeka MAL-a Zoltana Bakonyija i pustio ga iz pritvora, objavio je njegov odvjetnik. Unatoč činjenici da se oko 700.000 kubičnih metara otrovnog mulja 4. listopada izlilo iz napuklog rezervoara tvornice, sud nije pronašao dovoljno dokaza koji bi potkrijepili optužbe za nemar osnovane na sumnji da se Bakony nije u dovoljnoj mjeri spremio za slučaj opasnosti, odnosno da nije pripremio planove za reagiranje u slučaju nesreće poput izlijevanja otrovne materije.

