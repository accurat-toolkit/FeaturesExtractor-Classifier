Nakon nafte havarije u Meksičkom zaljevu, u SAD-u je zabilježen novi ekološki incident. U saveznoj državi Michiganu u rijeku Kalamazoo izlilo se oko četiri milijuna litara nafte iz naftovoda tvrtke Enbridge Energy Partners. Iako je naftovod, koji povezuje Michigan, Indianu i pokrajinu Ontario u Kanadi brzo zatvoren, ipak se velika količina nafte izlila u rijeku. Mrlja bi do nedjelje mogla stići do jezera Michigan, drugog najvećeg u sustavu Velikih jezera. Na njegovim obalama živi 12 milijuna ljudi. Sreća nikako da se osmjehne Meksičkom zaljevu. U najnovijem nizu nezgoda nafta je završila u moru kada je brod udario u platformu naftne bušotine u zaljevu Barataria u Louisiani. U srijedu će biti točno 100 dana otkako je počelo curenje nafte na bušotini Deepwater Horizon British Petroleuma. Od tada je u more isteklo najmanje 700.000 tona nafte. Istjecanje je prekinuto prije 10-ak dana, a BP je najavio konačno zatvaranja bušotine betonom do kraja idućeg tjedna. Zbog velikih troškova obuzdavanja i čišćenje naftne mrlje u Meksičkom zaljevu te isplate naknada oštećenim tvrtkama i stanovništvu u priobalju zaljeva, BP je objavio gubitak od 17 milijardi dolara u drugom tromjesečju ove godine. Jučer je objavljeno i da izvršni direktor BP-a Tony Hayward napušta tu dužnost 1. listopada, prenosi Hina.

