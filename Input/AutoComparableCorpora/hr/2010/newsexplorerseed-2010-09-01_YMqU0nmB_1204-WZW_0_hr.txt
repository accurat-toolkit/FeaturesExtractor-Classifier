Broj automobila na kineskim prometnicama za deset će se godina popeti na 200 milijuna, po izjavi čelnika ministarstva industrije koju u ponedjeljak prenose kineski mediji. Koncem 2009. godine broj automobila, kamiona i autobusa u Kini iznosio je 76,2 milijuna. Kina je iste godine postala najveće svjetsko tržište automobila, sa 13,64 milijuna prodanih vozila. Da bi ublažila problem energetske opskrbe i onečišćenja zbog naglog povećanja broja automobila, apsolutni prioritet mora biti razvoj ekonomičnih motora i alternativnih oblika energije, istaknuo je Wang Puchang, zamjenik ministra za industriju i informacijske tehnologije, prenosi China Securities Journal. >>Kina najviše zagađuje atmosferu Prodaja automobila koja je između travnja i srpnja doživjela lagan pad, u kolovozu je ponovo porasla zahvaljujući novim subvencijama za ekološke automobile. Neki kineski gradovi i prometnice već i s postojećim brojem vozila kronično pate od prometnih zastoja, što povećava onečišćenje okoliša. Ispušni plinovi su najveći izvor onečišćenja zraka u gradovima, veći od industrije, rekao je u ponedjeljak visoki dužnosnik ministarstva okoliša Liu Ziquan, a prenijeli su mediji.(hina/metro-portal)

