U svijetu je danas aktivno više desetaka različitih sukoba, u rasponu od klasičnih gerilskih ratova do građanskih protesta praćenih jakom represijom režima. Međusobno se drastično razlikuju po načinu na koji se vode, broju žrtava koji u njima gine, i značaju koji im međunarodna zajednica pridaje. No, gotovo svima im je zajedničko da ih svjetski mediji u velikoj mjeri ignoriraju. Redovito i detaljno prate se Afganistan, Irak i izraelsko-palestinski sukob. Sve ostalo se tretira kao svojevrsna druga liga, koja se u vanjskopolitičkim rubrikama glavnih medija nađe ako se dogodi nešto iznimno zanimljivo, iznimno krvavo ili se umješaju Amerikanci. Stoga predstavljamo sukobe koji su se u prva tri mjeseca 2010. svojim značajem probili do čitateljstva, ali su ostali nedovoljno objašnjeni. Čečenija je dugo bila glavni sigurnosni problem Rusije. Nakon dva razorna rata devedesetih, više od sto tisuća mrtvih civila i višegodišnje protugerilske kampanje situacija se najzad činila rješenom. Gerilci su gotovo istrijebljeni, a vlast u republici je predana Ramzanu Kadirovu, koji je nastojao pomiriti vjernost Moskvi na federalnoj sa jakim propagiranjem čečenskog i islamskog identiteta na lokalnoj razini. Simbol takvog pristupa je nova džamija u Groznom, najveća u Europi, izgrađena velikim dijelom federalnim novcem. Za one sunarodnjake čiju lojalnost nije mogao pridobiti na taj način, Kadirov je rezervirao brutalnije metode. Najmanje tri tisuće nestalih i ubijenih, mučenja, silovanja i ostali oblici represije rezultati su djelovanja njegove policije. Moskva se nije pretjerano uzbuđivala zbog kršenja ljudskih prava ili masivne korupcije dok god je u republici vladao relativan mir. U proljeće prošle godine proglašena je pobjeda nad pobunjenicima, a federalne snage su povučene. No samo par mjeseci kasnije broj oružanih incidenata se utrostručio, uključujući i napade bombaša-samoubojica. Nasilje se proširilo i na susjedne Dagestan i Ingušetiju, do te mjere da je broj napada u sve tri republike sada otprilike podjednak. Na meti su lokalni političari i dužnosnici, kao i policijske stanice i ophodnje. U prošloj godini poginulo je oko tisuću ljudi. Dok je čečenska pobuna bila nacionalna, pokret koji sada djeluje na sjevernom Kavkazu pretežno je islamistički. No, ako je ideologija pobunjenika globalnog i vjerskog karaktera, razlozi za njihovo jačanje su lokalni. Muslimansko stanovništvo te regije Rusiju uglavnom doživljava kao povijesnog okupatora, a korupcija lokalnih političara, loša ekonomska situacija i sveprisutni kriminal stvaraju plodno tlo za islamiste. Moskva do sada nije pronašla efikasniji način suprotstavljanja pobuni od dodatnog pojačanja represije i oslanjanja na lokalne moćnike poput Kadirova. Iako relativno niskog intenziteta, sukob na sjevernom Kavkazu značajan je zbog uticaja koji ima na stabilnost Rusije i tokova nafte i plina koji idu preko Kavkaza.U opsežnim studijama koje se bave tim konfliktom trase plinovoda i cijena nafte po barelu jednako su zastupljeni kao i broj žrtava bombaša-samoubojica. Al-Qa’ida Jemen, zemlju smještenu na vrhu arapskog poluotoka, Rimljani su svojedobno nazivali Arabia Felix, odnosno Sretna Arabija. Malo je toga što bi danas bilo u skladu sa tim imenom. Slaba ekonomija i nedostatak obradive zemlje prijete glađu, a računa se da će oko pola od 23 milijuna stanovnika u bliskoj budućnosti ostati bez pristupa sve manjim zalihama pitke vode. Ono čega ima u izobilju je vatreno oružje, po nekim izvorima čak 60 milijuna komada. Predsjednik Saleh je na vlasti već trideset godina, oslanjajući se pritom na mrežu savezništava, patronaže i korupcije. Efektivno kontrolira nešto više od trećine zemlje. U Jemenu se paralelno odvijaju četiri sukoba. Prvo, tu je stalna borba jakih plemenskih skupina za što veću samostalnost od centra i nadmoć nad susjedima. Drugo, u južnom djelu zemlje koji je u hladnoratovskom razdoblju bio samostalna država od prošle godine ponovo djeluje pokret za nezavisnost. Žrtava je za sada relativno malo, ali je ionako upitna stabilnost zemlje time dodatno narušena. Treći sukob vezan je uz Al-Qa’idu. Ona je iskoristila kaotično stanje da bi u Jemenu formirala baze i povezala se s lokalnim islamistima. Neki od spektakularnijih napada na američke ciljeve (poput razarača Cole) potekli su odatle. Protiv Al-Qa’ide djeluje centralna vlada uz pomoć SAD-a i Saudijske Arabije. Iako Amerikanci nisu vojno prisutni na tlu, njihove bespilotne letjelice krstare nad Jemenom, a Salehovoj vladi daju sve veću pomoć u novcu i oružju. Financijski su posebno izdašni Saudijci, koji smatraju da su oni krajnja meta jemenske Al-Qa’ide. Sam predsjednik Saleh vjerojatno nije pretjerano zainteresairan za obračun s islamistima, i na tome ja angažiran onoliko koliko je potrebno da zadovolji svoje moćne saveznike, a dio pomoći koristi za gušenje pobuna na jugu i sjeveru zemlje. Na sjeveru se odvija višegodišnja pobuna Huti pobunjenika, koja se intenzivirala prošle godine. Njihov zahtjev za više autonomije i boljim odnosom centralnih vlasti prema njima potenciran je činjenicom da su šiiti, dok su većina Jemenaca suniti.To je rezultiralo i miješanjem regionalnih sila. Saudijska Arabija je direktno angažirala svoje oružane snage protiv pobunjenika u graničnom području, a Iran im je dao političku i materijalnu potporu. Iako je prošlog mjeseca proglašeno primirje, nitko ne zna hoće li se i na koliko dugo održati. Nuklearni arsenal Pakistanska kriza svojevrsni je sijamski blizanac rata u Afganistanu, i u kontekstu afganistanskih događaja često je u medijima. No potencijalne posljedice te krize daleko nadmašuju značaj bilo čega što se može dogoditi na susjednom ratištu. Rat sa paštunskim plemenima koja žive na planinskom području uz afganistansku granicu i podržavaju talibane iscrpio je Pakistan. U zadnjih šest godina poginulo je do deset tisuća vojnika, najmanje sedam tisuća civila,a više od tri milijuna ljudi postali su izbjeglice. Materijalna šteta je oko osamdeset milijardi dolara. Vojska obučavana za konvencionalni rat s Indijom teško se prilagođava lovu na talibane. Obavještajna služba puna je ljudi čije su simpatije na strani islamista. Nikakvo čudo, s obzirom na to da su proveli desetljeća organizirajući i podržavajući prvo mudžahedine da bi se borili protiv Sovjeta (uz svestranu pomoć SAD-a), pa onda talibane da bi preko njih uspostavili dominantan uticaj u Afganistanu. Borba protiv islamista i savezništvo s Amerikom duboko su nepopularni u narodu i zajedno s teškom ekonomskom situacijom ozbiljno narušavaju autoritet centralne vlasti. To bi moglo biti pogubno. Pakistan je multietnička zemlja u kojoj se govori 66 jezika. U svojoj kratkoj povijesti više je puta posegnuo za vojnom silom kako bi smirio svoje često buntovne narode. Sadašnja situacija već je rezultirala pojavom novih grupa islamskih terorista, ali i onih zainteresiranih za veća prava ili odcjepljenje svojih etničkih skupina. Sasvim je moguće da se stvari otmu kontroli i dođe do unutarnjih sukoba širih razmjera. A u zemlji od 170 milijuna ljudi koja raspolaže nuklearnim oružjem, to je više nego crn scenarij. piše GORAN MRDAKOVIĆ Zamrznuti sukobi Zamrznuti sukob je pojam koji se odnosi na one konflikte koji trenutno nisu aktivni, ali čiji uzroci nisu riješeni i koji se mogu ponovo rasplamsati. Tipičan primjer je indijsko-pakistanska konfrontacija oko Kašmira. Iako je već godinama na snazi primirje, obje strane se konstantno pripremaju za vojni sukob i ne ulaze u ozbiljan politički dijalog. Retorika o tom pitanju je zapaljiva, a provokacije na crti razdvajanja sasvim uobičajene. Na svijetu postoji više desetaka takvih kriznih točaka, od granice između dvije Koreje do situacije u Libanonu. Ponekad je teško reći je li u pitanju zamrznuti sukob ili samo situacija opterećena teškim povijesnim naslijeđem. Cipar je nakon dugogodišnje konfrontacije ipak napredovao do stupnja da su političke metode gotovo sasvim isključile mogućnost primjene nasilja.

