Nadbiskup metropolit vrhbosanski kardinal Vinko Puljić, zajedno s drugim kardinalima, sudjeluje danas, 19. studenog na radnom susretu s papom Benediktom XVI. Kardinal Puljić će sudjelovati, 20. studenog i na Konzistoriju tijekom kojeg će papa Benedikt XVI. u Zbor kardinala uvesti još 24 kardinala, od kojih njih 20 s pravom biranja pape. Novi kardinali dolaze s četiri kontinenta: 15 ih je iz Europe, četiri iz Afrike, četiri iz Amerike, i jedan iz Azije. Nakon Konzistorija, Kardinalski će zbor činiti 203 kardinala, od kojih 121 s pravom biranja. Kardinal Puljić je naglasio da svojim sudjelovanjem na Konzistoriju želi izraziti zajedništvo s novim kardinalima, a na osobit način s onima koji su povezani s Bosnom i Hercegovinom i Katoličkom Crkvom u njoj kao što je nadprezbiter Papinske bazilike svetoga Pavla izvan zidina nadbiskup mons. Francesco Monterisi (Franćesko Monterizi) koji je u teškim ratnim i poratnim vremenima bio prvi apostolski nuncij u Bosni i Hercegovini, a tu službu obnašao je i tijekom pastirskog pohoda pape Ivana Pavla II. Sarajevu odnosno Bosni i Hercegovini, 12. i 13. travnja 1997. Kardinal Puljić je naglasio da će ovu prigodu iskoristiti i za susret s pročelnikom Zbora za proglašenje svetih Angelom Amatom (Anđelo Amato), koji će također 20. studenog biti primljen u Zbor kardinala. S njim planira razgovarati o tri procesa za proglašenje blaženim koje vodi Vrhbosanska nadbiskupija a to su: s. Jula i susestre poznate kao Drinske mučenice, sluga Božji Josip Stadler, prvi vrhbosanski nadbiskup i utemeljitelj Družbe sestara Služavki malog Isusa, i sluga Božji Petar Barbarić, isusovački sjemeništarac koji je preminuo u 23. godini života kao učenik Nadbiskupske gimnazije u Travniku i čije tijelo je pohranjeno u sjemenišnoj crkvi sv. Alojzija u Travniku. Dana 26. studenog napunit će se 16 godine otkako je kardinal Puljić primljen u Zbor kardinala, 26. studenog 1994. u bazilici sv. Petra u Vatikanu kao najmlađi kardinal na svijetu. Vijest o imenovanju 30. listopada 1994. donio mu je upravo tadašnji nuncij Monterisi. Objavio: www.ktabkbih.net

