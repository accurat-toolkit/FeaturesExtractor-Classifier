ŠTO IMAJU ZAJEDNIČKOG ISTANBUL I NEUM iliti: Ne čini drugima što ne želiš da drugi čine tebi! Puno se toga promijenilo od moga zadnjeg posjeta Istanbulu. Kad iz zrakoplova promatrate ovaj najveći turski grad, smješten uglavnom na južnom dijelu Bospora, dobivate dojam, kao da njegovih 15 milijuna pučana čvrsto drže spojnicu Istoka i Zapada, Azije i Europe, kao da se pribojavaju da im ne umakne jedan od ta dva kontinenta. No, ne zaboravlja pri tome ta fascinantna metropola ni na protok materijalnih i nematerijalnih dobara sa Sjevera prema Jugu. I tako već dva i pol tisućljeća! Samo što je u ovom okomitom protoku i u novije doba ovih drugih dobara sve manje, a onih prvih je broj zabrinjavajuće porastao. I Hrvati su ostavili, posebice diplomatskih i trgovačkih, tragova po Carigradu (Konstantinopolu) - glavnom gradu, najprije Istočnoga Rimskoga, zatim Bizantinskoga, i na kraju Osmanlijskoga Carstva. A, nije rijetkost ni danas ovdje čuti hrvatsku riječ, posebice kad krenete u obilazak muzejima, ranokršćanskim crkvama, palačama i džamijama. Istanbul mi ovih zadnjih lipanjskih dana ljeta Gospodnjega 2010. izgleda kao umiven i promijenut, i to ne samo njegove glavne turističke atrakcije kao Aja Sofija, Hipodrom, Palača Topkapi, Plava džamija, nego, kao da su preko noći nestale i mnoge, za mene nostalgične gecekonde (bespravno građene kuće), koje su me uvijek podsjećale na «divlju gradnju» po mojoj Hrvatskoj. To zahtjevno, "veliko pospremanje" prouzročio je izbor Istanbula za laskavi naslov Europske kulturne prijestolnice 2010. – te male kulturne olimpijade. O čemu je uopće riječ? Dogovorom ministara kulture država Europske unije iz godine 1985. svake godine proglašava se drugi grad, unutar EU-zemalja članica, kulturnom prijestolnicom Starog kontinenta. Slijede golema financijska ulaganja EU-a, te zemlje i grada domaćina u gradnju kulturnih ustanova vrhunske suvremene arhitekture (koji, naravno, zauvijek ostaju domaćinu na raspolaganju) i adaptaciju postojećih kulturnih ustanova, a što opet rezultira jačom prepoznatljivošću pojedinog grada, regije i države, ali i njihovim naglašenijim pozicioniranjem na karti destinacija kulturnog turizma. Naime, za vrijeme jednogodišnje «vladavine» grad domaćin poprište je mnogobrojnih kulturnih događanja (izložbe, festivali, koncerti, kazališne predstave) najpoznatijih svjetskih umjetnika, a nakon godišnjeg mandata grad domaćin i dalje ostaje upisan među središtima kulturnog turizma što i ubuduće donosi promotivnu i financijsku dobit. Tijekom vremena mijenjao se koncept ovoga projekta i broj gradova domaćina, ali osnovni je cilj ostao isti – promovirati europsku kulturnu baštinu te paralelno s tim razvijati kulturni turizam. Istanbul se u zajednici s njemačkom Rurskom oblasti domogao ove prestižne titule i praktično uskočio u posljednji vagon «Orijent-expressa», budući će poslije ove tekuće godine samo dva grada moći istovremeno ponijeti tu prestižnu titulu, i to oba iz EU. Ipak, ni spomenuto "veliko pospremanje" Istanbula nije moglo rastjerati noćnu moru i brižnost stanovnika u 'Stambolu na Bosporu'. Čak što više od naftne kataklizme u Meksičkom zaljevu taj strah prerasta u jednu opću depresiju. A, kako i ne bi!? Dnevno kroz ovaj njaljepši, ali i najopasniji, morski tjesnac na svijetu, kroz središte ovoga 15-milijunskoga grada prođe 150 brodova, natovarenih većinom naftom i plinom. I upravo dok smo se penjali na jahtu moga prijatelja dr. Müsezi, samo nekoliko metara od nas «provuče» se 190 metara dugački brod-gorostas iz Honkonga. Umjesto pilule za umirenje slijedi komentar: Ovi prevoze samo pšenicu! Zaludu svi apeli turske vlade i premijera Recep Tayyip Erdoğana, bivšeg gradonačelnika Istanbula, i njihove zamolbe na naftne kompanije da ne voze kroz Bospor, nego da koriste dobroizgrađene naftovode. A više od molbi i apela ne mogu poduzeti ugroženi Turci, jerbo su im ruke zavezane odredbama Ugovora iz Montreux-a iz 1936. godine. Saznajem u Lučkoj kapetaniji kako su od 1988. godine do danas registrirali točno 300 udesa u Bosporskom tjesnacu. Najgori je zasigurno onaj iz 1979. godine, kad je poslije sudara s grčkim brodom, eksplodirao rumunjski tanker «Independenta». Gorio je tri duga tjedna, a od jakih eksplozija stradali su i prozori na Palači Topkapi. Posljednja havarija je tek 5 mjeseci «mlada» i dogodila se na samom ulazu u ovaj morski tjesnac. Stradali naftni tanker zagadio je cijeli okoliš, a posebice plaže na mediteranskoj strani Istanbula. Ali, zar uistinu moram prizivati statistike udesa i stradanja, iliti navoditi milijune hektolitara odpadnih voda s brodova, kako bih prikazao očitu tragiku ovoga nekad grandioznog ljepotana svih svjetskih mora. No, na koga uprijeti prstom? Na Ruse, jer im je prijevoz tankerima jeftiniji od naftovoda? Na europske i svjetske pomorsko-pravne institucije? Na BP, Exxon Mobil, Chevron? Ne! Ja ipak u razgovoru s mojim turskim prijateljima upirem kažiprstom prema službenoj Ankari i njenoj vladi, koja ništa ne naučiše iz ove svoje tragedije. Jerbo, da jesu, e onda, ne bi činili drugima, ono što ne želi da njima drugi čine, pa kao svijež primjer spominjem uplovljavanje dva turska ratna broda u Neumski zaljev i to po četvrti put zaredom u posljednjih nekoliko godina. Iako im je prošlih godina dato na znanje da posjetitelji ovakve vrste nisu dobro došli u neumsku sredinu, Turci se požuriše i ovoga 18. lipnja s dvije fregate u ovo ekološki zaštićeno područje, kao da tim činom kane otvoriti neumsku turističku sezonu. Posada turskih brodova uvjerava domaću i stranu javnost kako dolaze kao NATO- članica, te da im je jedini cilj, demonstrirati obvezu stabilnosti i sigurnosti Mediterana, odnosno, očuvati svjetski mir i sigurnost. A, njihov jogunasti veleposlanik u BiH izjavi kod prošlogodišnjeg uplovljavanja turskog ratnog broda "TCG Gokova" (F-496), kako je to jedan oblik demonstarcije dubokih i bratskih odnosa između Turske i BiH, te kako se nada da će naredni posjet Neumu biti posjet luci čija je država članica NATO-a. I određeni krugovi u Sarajevu vide u tim posjetama jednu vrst demonstracije i to p(r)okazivanje njihovog bolesnog prohtjeva i puste, nenaravne želje da od Neuma naprave veliku pomorsku luku (sic!). I, sve to nasuprot i unatoč Projektu Južni Jadran, t.j. Regulatornom prostornom planu Južnog Jadrana, kojega su zajednički izradili i usvojili UNO i BiH, Republika Hrvatska i Crna Gora, a kojim u Neumu nije predviđena gradnja luke, pa ni lučice, jerbo su vode neumskog akvatorija plitke, more duboko zalazi u kopno, zaklonjeno je Klekom, Pelješcom i Hvarom, pa nema turbulentnog gibanja voda ni strujanja. Zato se otpadne vode, smeće, gorivo, mazivo i druge otrovne tvari, koje ispuštaju brodovi dugo vremena zadržavaju u ovim vodama. Studija o ekološkoj zaštiti Neuma i zaleđa, rađena za potrebe UNESCO-a, svjedoči o Neumu kao potencijalno izrazito ugroženom području. Baba Mara iz moga dječijeg susjedstva zasigurno bi im poručila: E, o svom se jadu zabavili! Ja sam pak uvjerenja da će ljudski razum pobijediti, pa ću se za prve Bogu moliti da im pamet prosvijetli, a drugima, mojim susjedima Neumljanima obećajem svesrdnu pomoć kod zaštite ekološkog i turističkog neumskog područja.

