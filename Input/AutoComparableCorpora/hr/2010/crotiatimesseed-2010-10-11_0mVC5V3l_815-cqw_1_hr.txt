Izvor: 24 sata Dragutin Lesar, koji je prije dvije godine iz nepoznatih razloga napustio HNS, na nadolazećim izborima predvodit će Hrvatske laburiste. Bit će to prvi izlazak te stranke na izbore. Uz njih, debitirat će i Kerumov HGS, Pančićevi Hrvatski socijaldemokrati te HSP dr. Ante Starčević Ruže Tomašić. Okupio oko 2000 članova - Nikad nismo krili da ne ciljamo na birače iz svih slojeva društva nego na one koji žive od rada. Kampanju ćemo voditi s onoliko novca koliko ga prikupimo. Ne možemo gatati o broju mjesta u Saboru - rekao je Dragutin Lesar, koji je u osam mjeseci, koliko stranka postoji, okupio oko 2000 članova. Bivši SDP-ov ministar branitelja Ivica Pančić odlučio je oživjeti Hrvatske socijaldemokrate, stranku koju su 2004. godine osnovali disidenti iz SDP-a Jerko Zovak i Zdravko Tomac. Stranka je tri godine mirovala. Tijekom studenog čeka ih stranačka konvencija. - Izbori se bliže, ali razmatramo dvije varijante: izaći samostalno ili ići na objedinjavanje političke platforme koja se može suprotstaviti postojećim blokovima. Treba malo pričekati jer će se još svašta događati na političkoj sceni s obzirom na to da se sve urušava. HDZ ove izbore gubi, a prava je iluzija kako je SDP alternativa - rekao je Pančić. Koga će sve vrbovati u stranku, a koga već jest, ne želi komentirati.

