Izvori bliski MORH-u uvjereni su da je u pitanju odmazda nadležnog ministra prema sigurnosnoj agenciji čiji je šef, general pukovnik Darko Grdić, daleko odmaknuo s istragama o nezakonitostima u tome važnome ministarstvu. Neslužbeno se čuje da je VSOA Državnom odvjetništvu i USKOK-u dostavila šest ili sedam prijava, a na još nekoliko se intenzivno radi. Tražio zaštitu Kao što smo nedavno pisali, ravnatelj Vojne sigurnosno-obavještajne agencije, Darko Grdić, sredinom listopada, na sastanku s vrhovnim zapovjednikom, predsjednikom Republike Ivom Josipovićem, u nazočnosti 28 generala neizravno je zatražio potporu i zaštitu u borbi protiv kriminala i korupcije u MORH-u. Grdić je Josipoviću tada najavio da će VSOA glavnom državnom odvjetniku Mladenu Bajiću i šefu USKOK-a, Dinku Cvitanu, uskoro predati nekoliko kaznenih prijava koje se odnose na nezakonitosti u MORH-u. Utrošeni su milijuni Nagađalo se da je među istragama koje je provodila VSOA bila i gradnja objekata MORH-a na Malom Lošinju gdje su u bespravnu gradnju apartmana i "ljetne rezidencije" načelnika Glavnog stožera Oružanih snaga, generala Josipa Lucića, utrošeni milijuni i milijuni kuna. Također su se istraživale i nepravilnosti u javnoj nabavi. U medijima se spominjalo i ime Branka Vukelića te milijunske isplate koje je odobrio nekim PR agencijama bliskim Ratku Mačeku, bivšem Sanaderovu glasnogovorniku. Izvori Jutarnjeg lista tvrde da je odluka o izmjenama Pravilnika o plaćama u VSOA-i donesena na prijedlog ministra Branka Vukelića, a da o svemu prije nije raspravljalo niti jedno koordinacijsko ili strukovno tijelo sustava nacionalne sigurnosti. Vladin Ured za odnose s javnošću nije se o tome očitovao. Istodobno nisu smanjeni dodaci na plaće koje primaju drugi segmenti obavještajne zajednice u Hrvatskoj, što jasno pokazuje da Vukelićev zahtjev Vladi nema uporište. Podmetnuo premijerki? Iz izvora bliskih VSOA-i može se čuti da je ministar Vukelić, uz čije se ime u posljednje vrijeme spominje sve više afera, izmjenama Pravilnika o plaćama zapravo podmetnuo premijerki Kosor. Prema tim izvorima, Vukelić se nadao da će manje plaće u VSOA-i otupiti oštricu rada na istragama koje provodi ta agencija. Naime, premijerka Kosor tu je odluku odobrila i potpisala, vjerujući kako je ona usuglašena sa stručnim tijelima. MORH nema komentara: To je tajna Iz MORH-a su odgovorili da su plaće smanjene, ali nisu je li poštovana procedura. "Navedena je odluka u duhu provedbe antirecesijskih mjera i ušteda. S obzirom na to da je to klasificirani podatak, sukladno Zakonu o tajnosti, ne možemo je komentirati", stoji u odgovoru. Odluka: Ured predsjednika samo je načelno obaviješten o plaćama Zaobišao Josipovića i Odbor Ranka Ostojića Zanimljivo, na neki način u cijeloj toj priči zaobiđen je i vrhovni zapovjednik Oružanih snaga, predsjednik Republike Ivo Josipović. Prema informacijama Jutarnjeg lista, predsjednik je bio samo načelno i usput obaviješten o odluci kojom bi se zaposlenicima VSOA-e mogle smanjiti plaće. Njemu je to bilo obrazloženo kao pokušaj usklađivanja primanja u MORH-u, uz objašnjenje da pojedini čelnici u sustavu MORH-a i Glavnog stožera imaju više dodataka na plaću, čime u konačnici ostvaruju značajna primanja. No, predsjednik Republike nije dobio konačni prijedlog odluke o smanjenju plaća, prije nego što se našao na sjednici Vlade 2. rujna. To je krajnje neobično jer je predsjednik Republike, temeljem svojih ustavnih ovlasti, sukreator odluka iz području nacionalne sigurnosti, ali i supredsjedatelj Vijeća za nacionalnu sigurnost. Temeljem zakona donesenog 2006. godine, za odobravanje proračuna sigurnosnih agencija, dakle i VSOA-e, nadležan je saborski Odbor za unutarnju politiku i nacionalnu sigurnost. Na čelu tog odbora je SDP-ov zastupnik Ranko Ostojić. Svake godine upravo pred tim odborom ravnatelji agencija brane prijedloge svojih proračuna temeljenih na godišnjim planovima. Bez izričite suglasnosti spomenutog odbora izmjene trošenja odobrenih sredstava nisu moguće. Kako su plaće jedna od stavki proračuna, jasno je da je i Odbor, na čijem je čelu Ostojić, tom Vladinom odlukom također bio zaobiđen.

