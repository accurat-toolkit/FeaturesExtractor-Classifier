Već i sama najava susreta američkog predsjednika i tibetanskog vođe izazvala je ljutnju i protivljenje Kine. Naime, Peking Dalaj Lamu smatra opasnim separatistom koji promiče neovisnost Tibeta. A odluka SAD-a, odnosno predsjednika Obame da primi Dalaj Lamu u Bijelu kuću za Kinu je veliki udarac, jer ova zemlja Tibet još uvijek smatra svojom povijesnom pokrajinom. Krajem siječnja u Pekingu je ponovno održan sastanak između kineske vlade i predstavnika Dalaj Lame, no kineska je vlada strogo odbacila autonomiju Tibeta. Dalaj Lama, koji od 1959. godine živi u egzilu u Indiji, više je puta naglašavao kako "ne želi otcjepljenje Tibeta". Kine se ne treba bojati, ili? Iako je Kina SAD-u zaprijetila sankcijama protiv američkih tvrtki u toj zemlji, stručnjak za Tibet, Thierry Dodin, smatra kako zapravo ne postoji razlog za strah: "U politici, posebno u kineskoj politici uvijek postoje razni obrati. Kineska je vlada već odavno znala za susret Obame i Dalaj Lame. Naravno, nije im drago kada šefovi država pričaju s tibetanskim vođom, no isto tako znaju kako protiv toga ništa ne mogu učiniti. Negativnih posljedica, prema mom mišljenju, neće biti." Prije leta za Washington Dalaj Lama nije htio dati nikakve informacije o sadržaju razgovora s predsjednikom Obamom. Prema navodima suradnika tibetanskog vođe, u Washingtonu neće biti održana ni zajednička javna konferencija američkog predsjednika i tibetanskog vođe. Autor: dpa/mlj Odg. urednik: S. Matić

