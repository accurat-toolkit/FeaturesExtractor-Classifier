Primorsko-goranski nakladnici prvi su put organizirano sudjelovali na „Sajmu knjiga i učila Sarajevo 2010“ od 21. do 26. travnja u sportskoj dvorani Skenderija u Sarajevu. Hrvatski su nakladnici na Sajmu knjiga i učila Sarajevo 2010 izlagali pod pokroviteljstvom Zajednice nakladnika pri HGK u sklopu hrvatskog nacionalnog štanda na prostoru veličine 160 četvornih metara. Na prostoru veličine 20 četvornih metara, u sklopu hrvatskog nacionalnog štanda, prvi je put u organizaciji Strukovne skupine nakladnika ŽK Rijeka zajednički sudjelovalo jedanaest nakladnika iz Primorsko-goranske županije. Svoja su najnovija izdanja izložili i predstavili sarajevskoj publici Otokar Keršovani iz Rijeke, Adamić iz Rijeke, Andromeda iz Rijeke, Cipetić iz Viškova, Dušević&Kršovnik iz Rijeke, Extrade iz Kastva, Izdavački centar Rijeka iz Rijeke, Poduzetništvo Jakić s Cresa, Leo Commerce iz Rijeke, Naklada Uliks iz Rijeke i Riječki nakladni zavod iz Rijeke. U organizaciji riječkih nakladnika predstavljena je književnica iz Primorsko-goranske županije Nataša Merle Tomljanović sa svojom knjigom „Zavjet šutnje“ izdavača Otokara Keršovanija, koja je i ove godine kandidat za regionalnu nagradu „Mali princ“ u kategoriji knjiga za mlade. Autorica je nastupila i u Katoličkom školskom centru u Sarajevu. Tada je Riječki nakladni zavod poklonio Katoličkom školskom centru i njihovoj knjižnici „Ivo Andrić“ veći broj svojih knjiga. Glavni je gost sajma knjiga u Sarajevu bio pakistansko-britanski književnik Tariq Ali. Njegovo sudjelovanje organizirala je izdavačka kuća "Buybook". Tariq Ali je rođen u Lahoreu u Pakistanu, studirao je političke znanosti, filozofiju i ekonomiju na Oksfordskom sveučilištu i istaknuo se kao oštar protivnik rata u Vijetnamu. Urednik je časopisa "New Left Review" i autor više knjiga o svjetskoj povijesti i politici.

