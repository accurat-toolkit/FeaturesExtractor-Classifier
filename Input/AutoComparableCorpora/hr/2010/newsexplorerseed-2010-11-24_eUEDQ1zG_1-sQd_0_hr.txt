U blizini južnokorejskog otoka Yeonpyeonga, koji je Pjongjang granatirao u utorak, jučer su se ponovno čule detonacije. Glasnogovornik južnokorejskog ministarstva obrane kazao je kako detonacije dolaze iz smjera Sjeverne Koreje, te kako se najvjerojatnije radi o topničkoj vježbi u Južnom moru. Stanovnicima Yeonpyeonga izdana je zapovijed da odu u skloništa. Zračna opasnost trajala je 40-ak minuta. Na otoku je nakon toga ostalo 20 od ukupno 1700 stanovnika. Južnokorejski ministar obrane pozvao je i novinare da se povuku s otoka jer ne može jamčiti za njihovu sigurnost. Raspoređene rakete Otok se nalazi u neposrednoj blizini sporne morske granice između dviju Koreja, zapadno od poluotoka. Južna Koreja je, zajedno sa SAD-om jučer počela vojne vježbe u blizini Yeonpyeonga u kojima sudjeluje i nuklearni nosač zrakoplova USS George Washington. Sjeverna Koreja je nakon toga priopćila kako će, budu li povrijeđene njezine teritorijalne vode, odgovoriti 'nemilosrdnim vojnim protunapadom'. Sjeverna Koreja je rasporedila rakete zemlja-zemlja u Žutom moru, javila je novinska agencija Jonhap. Dužnosnici južnokorejskog Ministarstva obrane i združeni stožer nisu mogli komentirati izvješće Jonhapa. “Nemoguće je potvrditi ovo izvješće jer se radi o vojnoj tajni”, rekao je neimenovani dužnosnik. Novinska agencija Sjeverne Koreje KCNA najavila je odmazdu ukoliko netko naruši njezin teritorij. “Zadat ćemo strašan vojni udarac na bilo kakvu provokaciju koja narušava naše teritorijalne vode”, javila je KCNA. Južnokorejski ministar obrane kazao je da u ovoj fazi ne mogu predvidjeti čime bi Sjeverna Koreja mogla provocirati, opravdavajući se vojnom vježbom koja je u tijeku. Iako veliki broj mirovnih aktivista poziva obje Koreje na suzdržanost, američki borbeni brodovi, te vojske sa sjevera odnosno juga pojačavaju svoju prisutnost na granici. Većina stanovnika je zbog toga već odlučila napustiti tampon zonu i skloniti se u jednom od brojnih hladnoratovskih skloništa. Kina traži sastanak Napetost između Sjeverne i Južne Koreje povećavaju zajedničke vojne vježbe američkih i južnokorejskih vojnih snaga, a sve nakon što se ovog tjedna dogodio oružani sukob između dviju Koreja. Sjeverna Koreja je već najavila da neće tolerirati ulazak američkog nosača zrakoplova u Žuto more. Kina je nakon toga pozvala na hitan sastanak kako bi se smirile tenzije. Zahtijeva da se šest zemalja koje su sudjelovale u pregovorima o nuklearnom razoružanju Sjeverne Koreje (Sjeverna i Južna Koreja, SAD, Kina, Japan i Rusija) sastanu u prosincu. Južna Koreja je ubrzo odgovorila rekavši da nije zainteresirana za formalni nastavak pregovora koji su započeli u travnju prošle godine. Pojedini analitičari smatraju da Sjeverna Koreja inicira napade kako bi ojačala svoju pregovaračku poziciju, s obzirom na to da su Južna Koreja i SAD ranije rekle da neće nastaviti pregovore dok Sjeverna Koreja ne odluči zaustaviti svoj nuklearni program. Podsjetimo, Sjeverna Koreja je napala Južnu usred vježbi južnokorejske vojske. Nakon upozorenja da vježbe moraju prestati, Sjeverna Koreja je prema pučini ispalila artiljerijske projektile. Nakon baraže sa sjevera, južnokorejska vojska ispalila je nekoliko vlastitih artiljerijskih projektila u suprotnom smjeru. Nosač zrakoplova s nuklearnim naoružanjem Američki nosač zrakoplova USS George Washington, s nuklearnim naoružanjem, sa 75 borbenih zrakoplova i posadom od oko 6000 ljudi sudjeluje u vježbama. Nosaču zrakoplova pridružit će se najmanje još jedno četiri američka ratna broda, rekao je neimenovani vojni američki izvor agencijama. Južna Koreja rasporedila je tri razarača, fregate i zrakoplov za borbu protiv podmornica, javila je agencija Jonhap. Zapovjednik pomorskih snaga Južne Koreje rekao je da će uslijediti desetostruko jača osveta za napad Sjeverne Koreje u kojem su poginula dva vojnika i dva civila. Sjeverna Koreja izrazila je žaljenje zbog eventualnih civilnih žrtava, optužujući Južnu Koreju da je postavila ljudski štit. Piše: I. Marić

