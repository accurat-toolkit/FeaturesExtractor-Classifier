Već desetljećima je Liu Xiaobo jedan od najpoznatijih kritičara komunističkog sustava u Kini. Već gotovo dvije godine on se nalazi u zatvoru. Zatvorski zidovi nisu ništa novo za ovoga 54-godišnjaka neslomljive volje. U razgovoru za njemačku televiziju ARD 2007. se prisjetio svoga prvog uhićenja – prilikom gušenja demokratskog pokreta u Kini 1989. godine. „Vozio sam se biciklom kući. Bilo je oko ponoći. Slijedio me neki automobil i na kraju me prisilio da stanem. Iz auta je izašla skupina muškaraca. Zavezali su mi oči, svezali me i strpali u auto. Čitava atmosfera je bila zastrašujuća. Stvarno sam se bojao. Nisam imao pojma kamo će me odvesti. Mislio sam da će me nekud odvesti i jednostavno streljati.“ Bildunterschrift: Liu Xiaobo, fotografija iz 2004. godine Neobično jaka volja Mladi docent književnosti se 1989. pridružio studentima koji su zahtijevali demokratizaciju u Kini. Gotovo dvije godine zatvora nisu ga, međutim, zaplašile. Nova uhićenja uslijedila su 1995. i 1996. Ali, snagu da ustraje davao mu je osjećaj obveze prema žrtvama na Trgu nebeskog mira. „Za vrijeme prosvjeda 4. lipnja ubijeni su brojni nevini ljudi. Mislim da se kao preživjeli moram boriti za pravdu umjesto tih mrtvih. Imam osjećaj obveze prema poginulima i njega se ne mogu osloboditi.“ Bildunterschrift: Großansicht des Bildes mit der Bildunterschrift: Supruga novog Nobelovca Liu Xia Krajem 2008. Liu Xiaobo je ponovo uhićen, kao glavni pokretač Povelje 08 u kojoj se tražila politička modernizacija Kine, a koja je objavljena na 60. obljetnicu prihvaćanja Opće povelje o ljudskim pravima. Potpisnici su zahtijevali podjelu vlasti na zakonodavnu, izvršnu i pravosudnu, slobodu mišljenja i višestranački sustav. Njegova supruga Liu Xia ljetos je izjavila da je već tada slutila da će Komunistička partija zbog Povelje 08 teško kazniti njezinog muža. „Mnogi bi na njegovom mjestu odustali. Ali, Xiaobo ima neobično jaku volju. Ako on vjeruje u neki cilj, ići će tim putem, makar točno znao da do njega nikad ne može doći. On je nevjerojatno tvrdoglav.“ Zatvor je 'poslovni rizik' disidenta U međuvremenu je Povelju 08 potpisalo više od 10.000 Kineza. Ali, na Božić 2009. je Liu Xiaobo osuđen na 11 godina zatvora zbog „subverzivnog djelovanja“. Njegova izjava u jednom pekinškom hotelu u kolovozu 2007. danas zvuči proročanski: „Jednom sam rekao da je poslovni rizik disidenta da izgubi slobodu i dođe pod nadzor. To je dio njegovog zanimanja kao disidenta. U očima drugih si možda velik ili heroj. Ali, ti moraš biti svjestan da je to tvoj izbor. Ti se možeš baviti i drugim stvarima, zarađivati novac kao trgovac ili učitelj. Ali, čim doneseš tu odluku, moraš se riziku i pritisku suprotstaviti s optimizmom, samopouzdanjem i potpuno mirno.“ Bildunterschrift: Großansicht des Bildes mit der Bildunterschrift: Trg nebeskog mira 1989. godine Liu Xiaobo izdržava kaznu u jednom zatvoru oko 500 kilometara sjeveroistočno od Pekinga. Jednom mjesečno smije ga netko posjetiti. Uoči dodjele Nobelove nagrade Kina se snažno protivila dodjeli nagrade njezinom disidentu. Predsjednik norveškog Nobelovog odbora je priopćio da je otvoreno zaprijetila negativnim posljedicama za odnose Norveške i Kine. I za takav scenarij je Liu Xiaobo dao odgovor već 2007. „Neki europski političari strahuju da bi rasprava o ljudskim pravima mogla naškoditi gospodarskim odnosima. Ja to gledam drukčije. Politički odnosi Kine i Japana su vrlo napeti. Ali, trgovina između tih dviju zemalja predstavlja velik dio kineskog trgovinskog obujma. Po tomu se vidi da te dvije stvari nemaju jedna s drugom nikakve veze.“ Autor: Matthias von Hein /Anto Janković Odg. ur.: D. Dragojević

