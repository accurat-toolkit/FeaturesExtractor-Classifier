U posljednje tri godine EBRD je u hrvatski turizam uložio oko milijardu kuna – približno 140 milijuna eura, ali mali su izgledi da se opet upuste u sličnu avanturu. Priprema terena Upućeni tvrde da će umjesto u Hrvatsku EBRD svoj kapital skrenuti u Crnu Goru – ulagački hit na Mediteranu. U zagrebačkom uredu EBRD-a suzdržali su se od objašnjenja nove ulagačke strategije u Hrvatskoj. Najavili su da u Hrvatsku žele u godini uložiti 250-300 milijuna eura, u posljednje vrijeme ušli su u Atlantic grupu, Geofoto i Eurocable, ali izvlače se iz lanca Jadranski luksuzni hoteli, gdje su vodeći partner hotelijeru Goranu Štroku. Voditeljica ureda EBRD-a u Zagrebu Zsuzsanna Hargitai kazala je samo da su Jadranski luksuzni hoteli imali dobru sezonu, a tvrtka ima stalnu potporu ulagača. "GSHR razmatra nekoliko strateških partnerstva te razgovara s brojnim zainteresiranim stranama", kazala je Zs. Hargitai. Povlačenje EBRD-a iz Štrokova biznisa ima dvije dimenzije. Jedna je perspektiva Štrokova poslovnog carstva preuzme li dionice konkurent, Lukšić grupa, a druga perspektiva hrvatskog turizma uopće. EBRD i IFC, za koje se može reći da su najmoćniji investitori, stali su iza Štrokovih investicija prije tri godine, no već poslije godinu i pol počeli su tražiti izlaz jer su se zabrinuli za isplativost svojih ulaganja. U domaćim krugovima čuje se da EBRD priprema teren i za prodaju svog 30-postotnog vlasničkog udjela u Jadranka hotelima iz Malog Lošinja iako je tamošnji projekt tek na polovici puta. Uz pomoć EBRD-a Jadranka je preuredila hotele Aurora i Vespera na Lošinju i time postigla zapažen rezultat, a predsjednik uprave tvrtke Sanjin Šolić kaže da bi na početku studenog u Londonu trebao dobiti zeleno svjetlo i za preuređenje trećeg hotela, Punte, od rujna iduće godine. "Program ide svojim tijekom i nema naznaka da će se EBRD povući prije isteka projekta", kazao je Sanjin Šolić. Jadranka ulaže dalje To bi trebalo biti najranije 2014. Jadranka d. d. prema ugovoru s EBRD-om ima pravo prvokupa svojih dionica, no neslužbeno doznajemo da EBRD već traži moguće partnere i za lošinjsku tvrtku. Razlog, nije lako naći kupca za hotelsku tvrtku u Hrvatskoj. U postupku prodaje deseci su uglavnom državnih hotelskih tvrtki, koje posluju na rubu isplativost, ali i renomiranih hotela koji bi u drugom okruženju bili profitabilni. Hrvatski fond za privatizaciju oglasio je ili će idućih dana objaviti prodaju 16 tvrtki u kojima država ima većinski ili znatan vlasnički udio. "Uvjeren sam da će država na kraju nekome morati platiti da uđe u te tvrtke, a ne da očekuje još i zaradu", kaže Eduard Andrić, predsjednik ugostiteljskog sindikata, koji je zabrinut za približno tri tisuće radnih mjesta u tvrtkama s državnim udjelima. "Ne iznenađuje me bijeg investitora jer je turizam u problemima. Nismo konkurentni, porezna je politika loša, visoke su obveze prema lokalnoj zajednici, previsoke su bruto plaće. Strah me je razdoblja koje je pred nama", kaže Eduard Andrić. Predstavnici Banke žele ulagati i u manje projekte Turističke vlasti aktualna zbivanja oko EBRD-a i turizma ne vide kao izlazak te banke iz Hrvatske, nego, uvjeravaju, slijedi upravo obrnut razvoj događaja. "Na posljednjem sastanku predstavnici EBRD-a jasno su kazali kako su zainteresirani za ulazak u nove projekte. Naznačili su da namjeravaju proširivati spektar svojih investicija, s naglaskom upravo na turizam te su kazali da žele više ulaziti, ne samo u velike projekte, nego i u srednje te male. Uvjeren sam da će novi programi u hrvatskom turizmu i ta najava iz EBRD-a omogućiti novi investicijski ciklus.", kazao je ministar turizma Damir Bajs, koji ne želi komentirati raspolaganje EBRD-a postojećim vlasničkim udjelima, jer je riječ o privatnim investicijama.

