Predsjednici država i vlada zemalja sudionica Procesa suradnje u jugoistočnoj Evropi (SEECP) prihvatili su u srijedu Istanbulsku deklaraciju kojom se obvezuju na regionalnu suradnju, a hrvatskom diplomatu Hidi Biščeviću produljen je mandat glavnog tajnika Vijeća za regionalnu suradnju, operativnog tijela SEECP-a. Na konferenciji za novinare koju su održali predsjednici Turske kao dosadašnje jednogodišnje predsjedateljice, Crne Gore kao nove predsjedateljice i Srbije kao buduće, turski predsjednik Abdullah Gul naglasio je kao nadasve važan korak u posljednje vrijeme prihvaćanje Deklaracije o Srebrenici u srbijanskom parlamentu. Na novinarsko pitanje o odsutnosti predstavnika Kosova, usprkos cilju o uključenju cijele regije u proces suradnje, Gul, uz kojega je sjedio Boris Tadić, predsjednik Srbije koja ne priznaje neovisno Kosovo, rekao je da je "važno početi dijalog, a upravo se to čini ovdje". "Potvrđujemo regionalnu suradnju i dobrosusjedske odnose na načelima Povelje SEECP-a, Povelje UN-a, Helsinškog dokumenta, OSCE-a, Vijeća Evrope", navodi se u deklaraciji i dodaje: "Čvrsto vjerujemo da zajedničko povijesno i kulturno naslijeđe te vrijednosti koje dijelimo i zajednički ciljevi pružaju potreban temelj za preobrazbu naše regije u područje mira, prijateljstva, stabilnosti i blagostanja". "Podržavamo odluku ministara vanjskih poslova SEECP-a od 22. juna da ponovno imenuju Hidu Bišćevića glavnim tajnikom Vijeća za regionalnu suradnju", navodi se u Istanbulskoj deklaraciji koju su na konferenciji predstavili predsjednici trojke, Turske kao dosadašnje, Crne Gore kao nove predsjedateljice i Srbije kao iduće. Završnim dokumentom skupa izražava se i žaljenje zbog gubitaka života humanitaraca u napadu izraelske vojske krajem maja na humanitarnu flotilu koja se uputila u Gazu, a u zasebnoj izjavi osuđuju se zadnji teroristički napadi kurdske organizacije PKK. Perspektive integracije u Evropsku uniju i NATO istaknute su kao bitni ciljevi, navodi se u deklaraciji u kojoj se pozdravlja ostvareni napredak pojedinih zemalja. Sastanak je poslije podne nastavljen skupom šefova država jugoistočne Evrope "Kulturni koridori" čiji su suorganizatori UNESCO i Vijeće Evrope. (Fena) Tags Share Tweet Pregledano: 71 Komentari (0) Napišite komentar Morate biti prijavljeni da biste mogli poslati komentar. Molimo vas da se registrirate ukoliko nemate već otvoren korisnički račun.

