Mjesecima su afganistanski dužnosnici, američki diplomati i NATO mislili da pregovaraju s drugim čovjekom talibanskog pokreta Mullom Akhtarom Muhammadom Mansourom, no na kraju su zaključili da je riječ o varalici, lažnom talibanu koji ih je zavlačio mjesecima i čak za to dobio popriličnu količinu novca. New York Times cijelu ovu situacija uspoređuje sa špijunskim romanom –- lažnog talibanskog vođu NATO je posebnim zrakoplovom iz Pakistana prevozio u Kabul, gdje ga je primio čak i predsjednik Hamid Karzaij. Uzeo novac List piše i to da je riječ o bizarnoj farsi u kojoj je američke i afganistanske dužnosnike, koji očajnički taragaju za izlazom iz devetogodišnjeg rata, predriblao prevarant koji je iskoristio njihovu slabu točku i pritom još uzeo popriličnu svotu novca. Da nešto nije u redu, shvatili su kada se ni nakon trećeg kruga pregovora gotovo nisu maknuli s mrtve točke. Na kraju je na zadnji krug pregovora u Kandahar doveden i jedan čovjek koji je nekada viđao Mulu Mansoura i koji je potvrdio da “pregovarač” nije ni nalik visokopozicioniranom talibanskom vođi. Prevarantu je sve ovo uspjelo zato što ni američki, ni afganistanski, a ni dužnosnici NATO-a zapravo ne znaju kako izgledaju polupismeni talibanski vođe, a nisu im na raspolaganju bile ni metode poput otisaka prsta. Pakistanski agent No tu priči nije kraj jer su s njime na pregovore dolazila još dvojica talibana, pa je jedan afganistanski dužnosnik iznio teoriju da se zapravo radi o agentima koje su zaista poslali talibani. On tvrdi da su talibani puno pametniji i od američkih i od afganistanskih obavještajaca i da su odlični u igranju igara. Postoji i teorija da je zapravo riječ o agentu pakistanske tajne službe ISI koja zakulisno podržava talibane, a službeno je na strani SAD-a. Talibanski vođa Mula Omar zaklinje se da nije slao nikoga da pregovara s okupatorom. Afganistanski dužnosnici još uvijek se nadaju da će se lažni Mula Mansour pojaviti i da će se otkriti da je on izaslanik pravog Mule. Amerikancima je vjerojatno najneugodnije zato što je dosadašnji stav administracije bio da SAD ni pod koju cijenu neće pregovarati s talibanima koje smatraju teroristima.

