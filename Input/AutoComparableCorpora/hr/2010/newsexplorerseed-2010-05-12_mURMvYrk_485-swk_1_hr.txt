Autor: Dražen Arapović Objavljeno: 12.05.2010 U zrakoplovu su bila 93 putnika i 11 članova posade. Većina putnika, njih 61, bili su nizozemski državljani TRIPOLI - Libijski zrakoplov srušio se danas pri slijetanju na aerodrom u Tripoliju pri čemu su poginule 103 osobe. Iako su prva izvješća govorila kako su život izgubili svi putnici i članovi posade koji su bili u avionu, AFP javlja kako je nesreću preživio osmogodišnji nizozemski dječak koji je prevezen u bolnicu. Prema posljednjim informacijama, u dobrom je stanju i njegov život nije u opasnosti. VEZANE VIJESTI Vijesti KARTA: U padu zrakoplova u Libiji poginule 104 osobe NAJOTPORNIJI: Zašto zrakoplovne katastrofe najčešće preživljavaju djeca U zrakoplovu su bila 93 putnika i 11 članova posade. Za sada nema informacija o uzrocima nesreće koja se dogodila u 6 ujutro po lokalnom vremenu pri slijetanju zrakoplova Airbus-330 Afriqiyah Airwaysa koji je letio iz južnoafričkog Johannesburga u Libiju. - Zrakoplov je eksplodirao pri slijetanju i potpuno se raspao - izjavio je libijski dužnosnik. Dopisnik AFP-a javlja kako su mjesto nesreće okružili policija, vatrogasci i ekipe hitne pomoći, a između glavnog libijskog grada i zračne luke, koji su međusobno udaljeni oko 50 kilometara, jure vozila hitnih službi. Vremenski uvjeti u Tripoliju danas ujutro bili su dobri. Libijski ministar prometa Mohammed Ali Zidan isključio je mogućnost da bi teroristički napad mogao biti uzrok nesreće. Dodao je kako se konačan popis svih žrtava tek treba utvrditi, ali i potvrdio da je na kobnom letu 8U771 bilo "Libijaca, Afrikanaca i Europljana". Svi članovi posade bili su libijski državljani. U zrakoplovu je, uz osmogodišnjeg dječaka, bio ukupno 61 nizozemski državljanin, potvrdili su iz tamošnje turističke zajednice. Podsjetimo, prošle godine 12-godišnja djevojčica bila je jedina preživjela u padu putničkog zrakoplova na Komorima. Afriqiyah Airways koristi Airbusove zrakoplove. Na službenoj web stranici kompanije navodi se kako je s radom počela 2007. godine, a osnovana je u travnju 2001. - Zrakoplov je prošao desetak sigurnosnih provjera u posljednje vrijeme na europskim aerodromima - izjavio je glasnogovornik Europske agencije za sigurnost zračnog prometa Daniel Hoeltgen. Afriqiyah Airways ne nalazi se na crnoj listi 300 kompanija koje ne smiju letjeti u Europsku Uniju. Francuski istražitelji otputovat će u Tripoli danas kako bi sudjelovali u istrazi nesreće, objavila je agencija francuske vlade za istraživanje zrakoplovnih nesreća BEA , a svoje stručnjake u Libiju poslat će i Airbus. Današnja nesreća najgora je zrakoplovna nesreća u Libiji od 22. prosinca 1992. godine kada se, također u blizini Tripolija, srušio avion te je poginulo 157 osoba. MALA ČUDA: Među jedinim preživjelima pola su djeca Nizozemski dječak, kojeg su već prozvali malim čudom (iako još nije službeno proglašen jedinim koji je preživio), podsjetio je na slučaj 13-godišnje djevojčice Bahije Bakari. Školarka iz Pariza jedina je preživjela pad aviona kraj Komora prošle godine i pokazala izuzetnu prisebnost, snagu i upornost: držala se satima za olupinu u Indijskom oceanu dok pomoć nije stigla. Njih dvoje rijetki su koji su jedini preživjeli neku zrakoplovnu nesreću. Od 1971., prema portalu Airsafety.com, takvih sretnika bilo je 14 (uključujući spomenute slučajeve). Sedmero su bili djeca, što se dijelom pripisuje većoj zaštiti sjedala u slučaju malih tijela te sposobnosti da lakše otrpe udarce. U nesreći kraj Detroita 1987. od 150 putnika preživjela je jedino Cecilia Cichan (4), u Kolumbiji 1995. od 47 putnika Erika Delgado (9), u Kambodži 1997. jednogodišnja beba, a 2003. u Sudanu Mohamed al-Fateh (3), jedini od 105 ljudi. ( A. H.) Broj preporuka: 7 Objavi na Facebooku Više o... FACEBOOK KOMENTARI

