Također se razmijenjena mišljenja o uspostavi Zajedničke investicione korporacije BiH-Iran, putem koje bi IR Iran ulagala svoja sredstva u zajedničke kratkoročne, dugoročne i srednjoročne projekte uvoza robe široke potrošnje proizvedene u BiH, te u infrastrukturne i energetske projekte. Ambasador Hadžikadunić se sastao sa Sadekom Akbarijem, generalnim direktorom za ekonomske odnose sa inostranstvom u Organizaciji za investicije, ekonomsku i tehničku pomoć Iran, potom sa Nouruzijem, predstavnikom Odjela za ekonomske odnose u MVP-u Irana, Samirom Ravanaom, desk-službenikom za BiH u iranskoj Komori za vanjsku trgovinu, industriju i rudarstvo, te sa Soleimanijem, predstavnikom Iranske investicione korporacije. Sastanci koje je Hadžikadunić održao sa predstavnicima iranskih finansijskih i privrednih institucija održani su u sklopu posjete koju je delegacija privrednika i predstavnika Privredne komore Federacije BiH realizovala u Teheranu, u periodu 08. – 12. oktobra, u Teheranu. U delegaciji je bilo je zastupljeno trinaest kompanija sa ukupno sedamnaest predstavnika. Privrednu komoru Federacije BiH predstavljao je njen direktor Avdo Rapa. Pored obilaska Međunarodnog sajma industrije i sajma hidrotehnike, privredna delegacija je imala i brojne sastanke sa predstavnicima iranskih državnih institucija, kao i sa potencijalnim iranskim partnerima. U prostorijama Šipad-ove poslovnice u Teheranu zvanično je otvoren elektronski Balkanski trgovinski centar, informativni portal koji objedinjava informacije o privrednim subjektima u BiH na engleskom i perzijskom jeziku, i koji iranskim privatnim preduzetnicima treba olakšati pronalazak potencijalnog poslovnog partnera u BiH. U iranskoj Komori za vanjsku trgovinu, industriju i rudarstvo privrednu delegaciju je primio Ebrahim Džamili, član Upravnog odbora Komore. On je, između ostalog, izrazio posebno zadovoljstvo pokretanjem Balkanskog trgovinskog centra kao dragocjenog izvora informacija o privrednicima u BiH.

