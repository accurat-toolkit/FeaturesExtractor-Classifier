Uhićen osumnjičenik za autobombu na Times Squareu Američka je policija uhitila muškarca kojeg sumnjiči da je kupio terenski automobil u kojem su na Times Squareu u New Yorku pronašli bombu. Riječ je o američkom državljaninu pakistanskog porijekla Faisalu Shahzadu koji je priveden dok se na njujorškom aerodromu John F. Kennedy pokušavao ukrcati na let za Dubai. (jl) Policija New Yorka emitirala je snimku osumnjičenoga koji nosi torbu i odlazi nakon što je promijenio majicu / AP Jučerašnje vijesti: Načelnik policijske uprave New Yorka Ray Kelly izjavio je kako nema dokaza da su pakistanski talibani povezani s autobombom otkrivenom u subotu navečer u terencu parkiranom pokraj newyorškog trga Times Square. Policija je vjerojatno sa snimki prepoznala potencijalnog osumnjičenika za autobombu. Riječ je o bijelcu srednjih godina. Kelly je kazao da su dužnosnici na putu za grad u Pennsylvaniji na razgovor s čovjekom za kojeg se vjeruje da je možda snimio osumnjičenika za autobombu svojom videokamerom. Svjedok je rekao da je u vrijeme kada je otkriveno sumnjivo vozilo vidio bijelca 40-ih godina kako skida crnu majicu koju je nosio i umjesto nje oblači crvenu, ali, dodao je načelnik Kelly, “to ne znači da je ta osoba osumnjičena”. Policija je pregledala “stotine sati snimaka” sigurnosnih kamera, a u neposrednoj blizini Times Squarea ima ih 82, da bi se utvrdilo tko je dovezao vozilo s eksplozivnim materijalom blizu Times Squarea. Kelly je otkrio da je u autu, uz plin i benzin, pronađen i sanduk za oružje s osam vreća praha koji podsjeća na umjetno gnojivo te da je satni mehanizam bio namješten na ponoć. Talibanski vođa Hakimulah Mehsud, za kojega se mislilo da je poginuo u napadu američkih bespilotnih letjelica u siječnju, pojavio se na videosnimci najavljujući atentate u velikim američkim gradovima. Talibanska skupina Tehrik-e-Taliban pod Mehsudovim vodstvom na drugoj je videosnimci preuzela odgovornost za neuspjeli atentat na Times Squareu. Newyorška policija je priopćila kako nema dokaza da je snimka izjave pakistanskih talibana, kojom oni preuzimaju odgovornost, autentična. - Nemamo baš ništa što ukazuje na autentičnost ovog priopćenja - rezolutno je ustvrdio novinarima šef newyorške policije Ray Kelly. Što se mogućih meta napada tiče, Kelly je izjavio kako se ni jedna mogućnost za sada ne može odbaciti, pa ni ideja da je meta napada bilo zdanje Viacoma, jer je ta tvrtka vlasnik kabelske mreže koja je emitirala crtanu seriju “South park”, čiji su autori nedavno primili prijetnje zbog prikaza proroka Muhameda. Bomba nije eksplodirala, ali je svakako izazvala paniku. Tako je tradicionalni maraton u Pittsburghu nakratko zaustavljen jer se mislilo da je u blizini cilja pronađena bomba skrivena u mikrovalnoj pećnici. Nakon pregleda utvrđeno je kako se radi samo o odbačenoj mikrovalnoj pećnici. (A)

