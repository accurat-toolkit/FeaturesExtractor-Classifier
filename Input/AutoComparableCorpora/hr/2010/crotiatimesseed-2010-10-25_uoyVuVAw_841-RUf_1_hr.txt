ZAGREB - Sudjelujući u nedjelju na tradicionalnoj partijskoj kestenijadi na zagrebačkom Bundeku, predsjednica HDZ-a i Vlade Jadranka Kosor odbila jetumačenja da je povratak Ive Sanadera u Hrvatski sabor "vruć kesten za HDZ", ističući da Vlada i vladajuća koalicija sasvim sigurno imaju većinu u Saboru. Opet je rekla da je zahtjev da se Vladi izglasa nepovjerenje zajednička akcija Sanadera i SDP-a. "Ništa nemam za dodati, nakon što je SDP izišao sa svojom inicijativom istoga dana kada je novi zastupnik aktivirao mandat. To je sasvim sigurno jedna akcija koja želi destabilizirati Vladu i HDZ", ocijenila je Kosor, poručivši kako se "to neće ostvariti iz više razloga". Naglasila je da je HDZ spreman za raspravu o povjerenju Vladi te da "nema namjeru svaki dan odgovarati na pitanja o povratku nekog tko je otišao". "To nema smisla. Ja moram svakodnevno rješavati velike i važne probleme, o kojima ovise mnogi u Hrvatskoj i koncentrirati se na to, a ne oko toga što je netko otišao u trenutku ogromne krize i nije objasnio nikome od nas zašto se to dogodilo", rekla je Kosor i dodala da će se ubrzo saznati kako će Vlada raditi u budućnosti, "na tragu najava koje je nedavno iznijela". "Situacija je više nego dobra. Mi smo jedna zaista stabilna stranka, a ova naklapanja oko toga tko jest, a tko nije spavač sasvim sigurno nemaju utemeljenja. Vlada i vladajuća koalicija sasvim sigurno imaju većinu u hrvatskom parlamentu", poručila je premijerka. Istaknula je i da je HDZ-u interes Hrvatske iznad uskog stranačkog interesa te da su u tijeku najvažniji procesi - završetak pregovora s Europskom unijom (EU), borba za gospodarski oporavak i borba protiv korupcije. Premijerka Kosor je dodala da joj je "razumljivo što neki govore kako su to nedemokratski procesi" te naglasila da Vlada ide do kraja u radu na ta tri stupa svog programa. Inače, bivši premijer Ivo Sanader u petak je vrativši se u saborske klupe rekao da ga je na povratak u politiku "natjerao nevjerojatan nedemokratski razvoj događaja". Premijerka nije željela dodatno objašnjavati svoj subotnji sastanak sa slovenskim kolegom Borutom Pahorom, a kazala je kako je susret bio "na tragu odličnih odluka, vezanih za nastavak pregovora s EU, koje smo odvojili od rješavanja graničnog pitanja". "S velikim pouzdanjem čekamo studeni i zatvaranje triju novih poglavlja i naši razgovori su u tom kontekstu", istaknula je premijerka Kosor. Više o svemu doznajte u videoprilogu.

