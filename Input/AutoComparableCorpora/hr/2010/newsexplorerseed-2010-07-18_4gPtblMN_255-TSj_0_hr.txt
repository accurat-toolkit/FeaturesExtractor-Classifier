Iz višemilijunskog Johannesburga na Banovinu, u rijetko naseljeno selo Buzeta, doselili su se zaručnici Riki Amstrong i Bryan Hagerty. Dok su u vrijeme Svjetskoga nogometnog prvenstva oči cijelog svijeta bile uperene u Južnoafričku Republiku, novodoseljeni Banovci ne misle na soccer, kako nazivaju naš nogomet. Utakmice nisu čak, kažu, redovito ni pratili. Vrijeme provode uređujući kuću i šest hektara zapuštene zemlje i šume u uzornu farmu. – Zbog rastućeg kriminala cijela obitelj odlučila se odseliti. Sigurnost nam nije jamčio niti visoki zid oko kuće u bogatom predgrađu Johannesburga. Navečer je bilo opasno izaći na ulicu. Kriminalci su pucali u sestrina muža, a Bryanu su na čelo prislonili AK 47 i opljačkali ga. Puno se bijelaca iseljava, najviše u Australiju i Novi Zeland. Mi smo se odlučili za Europu. Mlađa sestra s mužem se odselila na Isle of Man. Naši prijatelji Hrvati koji rade u Johannesburgu rekli su da dolaze iz lijepe zemlje ugodnih ljudi. Došli smo ovamo i uvjerili se da su rekli istinu – kaže Riki Armstrong. Preko interneta su pronašli i kupili imanje na kraju Buzete. Selo je tako zabačeno da je u njemu bez problema za Drugoga svjetskog rata radila partizanska škola. Po dolasku su prvo morali napraviti novi betonski most koji dvorište i kuću, preko rječice Buzete, spaja s cestom. – Odrastao sam na farmi. Riki je stručnjak za softver, ali brzo uči i zemljoradnju. Za godinu ili dvije, prije no što napunimo četrdesetu godinu, ovo će biti uzorna farma s organski uzgojenim voćem i povrćem i smještajnim kapacitetima za seoski turizam. Vjenčat ćemo se kada uredimo farmu. Zato ne žurim previše s poslom – kaže Bryan Hagerty. Novodoseljenim Banovcima vrijeme leti. Uz rad na farmi, uče hrvatski jezik, slikaju, sviraju i internetom komuniciraju s prijateljima. Jedina osnovka u selu redovito dolazi po pomoć u pisanju zadaće iz engleskog jezika. U JAR-u, Bryan i Riki su poznati glazbenici. Njihov rock band Timi je za videopjesme "Nameles Loser" dobio nagradu za najzabavniji video 2007. godine.

