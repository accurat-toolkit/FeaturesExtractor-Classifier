Libijski vođa Muammar Gaddafi nije poslušao zapadne lidere, nego se u petak navečer susreo s Abdelbasetom al-Megrahijem, teroristom osuđenim za rušenje Pan Amova zrakoplova nad Lockerbiejem, kojega su škotske vlasti oslobodile zato što je obolio od raka i čekaju ga još samo tri mjeseca života. Televizijske snimke pokazuju vrlo srdačan susret Gaddafija i al-Megrahija, libijske su agencije prenijele da je Gaddafi čestitao škotskim vlastima na pravednoj odluci. Bijela kuća je već žestoko osudila doček na aerodromu u Tripoliju, a očekuje se da će najnoviji potez libijskog vođe izazvati dodatne osude i napetosti. No poslovni analitičari iz londonskog Cityja tvrde da je puštanje Megrahija iz zatvora odličan potez zato što će nakon njega britanskim tvrtkama biti puno lakše ući na iznimno zanimljivo i krajnje dinamično libijsko tržište. Brojne banke kao i naftna kompanija British Petroleum te velike grupacije koje proizvode cigarete žele iskoristiti trenutak i krenuti u ravnopravnu utakmicu s kineskim i ruskim tvrtkama koje su u Libiji lakše dobivale posao zato što nisu imale nikakva politička ograničenja.

