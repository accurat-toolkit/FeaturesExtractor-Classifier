Itekako su se podravkašice morale namučiti da bi na otvaranju prvenstva zabilježile prve bodove. Zagrebačka Trešnjevka pokazala se kao nezgodan suparnik i bez najboljeg strijelca Nine Jukopile. No, nije problem bio u Trešnjevki, nego u koprivničkoj ekipi. Olako su shvatile suparnika, možda ga i podcijenile. Shodno tome, u susret su ušle bez dovoljne količine borbenosti i zalaganja, a kad je tako, onda ni neosporno veća kvaliteta Podravkinih igračica ne može doći do izražaja. Igra Koprivničanki bila je ispod očekivane razine, morat će popraviti puno toga u narednim ispitima, a prije svega pristup. Na početku je rezultat samo u prvih pet minuta bio izjednačen, ali se potom Podravka odvaja na sve veću razliku i na poluvremenu ima prednost od sedam razlike. Posebno loše bilo je u nastavku, kojeg je Trešnjevka dobila sa 17:11! Održavale su Koprivničanke prednost sve do sredine drugog poluvremena, a onda je počeo pad. Gošće iz Zagreba su u 51. minuti stigle do minus 3 (27:24), a u 56. i na minus od 2 pogotka. Za nešto više nije bilo dovoljno vremena, pa Podravka na kraju može biti sretna i s minimalnom pobjedom. No, svatko objektivan zna da to nije pravi omjer snaga i da su igračice Nevena Hrupeca ostale prilično dužne na premijeri na kojoj su razočarale svoju malobrojnu publiku. Podravka u petak putuje u Crnu Goru, u subotu slijedi jaka utakmica s Budućnosti u Regionalnoj ligi. PRVA HRL ZA ŽENE, 1. KOLO PODRAVKA VEGETA - TREŠNJEVKA 30:29 (19:12) KOPRIVNICA - Sportska dvorana Gimnazije Frana Galovića. Gledatelja 100. Sutkinje: Iva Vončina i Jelena Vujić (Zagreb). PODRAVKA VEGETA: Žderić (6), Jelčić (10); Vukojević, Kožnjak 2, Pongrac, A. M. Beljo, Petković 1, Zebić 6, Gaće 4, Dragišić, Milanović Litre 5, Poljak, Pasičnik 6(1), Tatari 1, Nikčević 1, Pušić 4(2). TRENER: Neven Hrupec. TREŠNJEVKA: Jug (2), Golubić (9+1); Zovko 3, Mihovilović 1, Blažević, Sabljak, Gašparović, Bušić 1, Komljenović 3, Džono 4, Blažek 5, Kajfeš 5, Matić, Knježević 7(1). TRENER: Boris Dvoršek. SEDMERCI: Podravka Vegeta 3(3), Trešnjevka 2(1). ISKLJUČENJA: Podravka Vegeta 6 min. (Milanović Litre, Pušić, Zebić), Trešnjevka 2 min. (Bušić). IGRAČICA UTAKMICE: Svitlana Pasičnik (Podravka Vegeta). Otvaranja: 424 Komentari (0) RSS feed komentara Napišite komentar Prikaži/Sakrij formu za unos Morate biti prijavljeni da biste mogli poslati komentar. Molimo vas da se registrirate ukoliko nemate već otvoren korisnički račun.

