Tijela predsjedničkog para Lecha i Marije Kaczynski pokopana su danas u sarkofagu u podzemnoj kripti katedrale na kraljevskom brežuljku Wawel u Krakovu. Krakovski nadbiskup Dziwisz predvodio je obred polaganja tijela u sarkofag u kripti “srebrnih zvona“ pored poljskih kraljeva, pisaca i heroja. Pogreb Lecha i Marije Kaczynski, koji su 10. travnja tragično stradali u zrakoplovnoj nesreći kod ruskog Smolenska zajedno s još 94 osobe, završio je izrazima sućuti predstavnika stranih delegacija rodbini i prijateljima predsjedničkog para. Tijela poljskog predsjednika Lecha Kaczynskog i njegove supruge prevezena su danas prijepodne iz Varšave u Krakov. Stanovnici poljskoga kraljevskog grada izišli su na ulice pozdraviti kolonu koja je vozila ljesove poljskoga predsjedničkog para u crkvu sv. Marije na središnjem trgu staroga grada. Već oko 13 sati središnji trg u Krakovu bio je ispunjen kao i okolne ulice. U Krakov se danas moglo doći svim prijevoznim sredstvima osim zrakoplovom. Prašina iz islandskog vulkana koja se nadvila nad Europom pomrsila je planove brojnim svjetskim državnicima. Čak 51 državna delegacija, među njima i američki predsjednik Barack Obama, njemačka kancelarka Angela Merkel i francuski predsjednik Nicolas Sarkozy, nije stigla u Krakov. Majka Jarosława i Lecha Kaczynskog Jadwiga nije bila na pogrebu, u bolnici je, a zbog teška zdravstvenog stanja Jarosław ne dopušta da joj se priopći da je Lech poginuo. ﻿U Hrvatskoj je dan žalosti, a čelni čovjek nije išao Unatoč zavidnom voznom parku snažnih službenih limuzina, hrvatska država, koja danas ima dan žalosti, ipak nije našla način da njezin predsjednik ode na pogreb poljskom kolegi i svim drugim žrtvama. U Krakovu je tako predsjednika dr. Ivu Josipovića predstavljao naš veleposlanik u Poljskoj Ivan del Vechio. Naravno da je prekid zračnog prometa nad Europom otežao situaciju, pa su zbog toga mnogi državnici otkazali posjet, ali mnogi su ipak došli, pa i slovenski predsjednik Danilo Türk. A njemu je Krakov uistinu podjednako daleko. (hd)

