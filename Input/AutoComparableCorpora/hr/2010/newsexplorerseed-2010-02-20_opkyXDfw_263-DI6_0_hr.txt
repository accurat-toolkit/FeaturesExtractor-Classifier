Ministri Evropske Unije osudili su ubistvo Mahmuda Mabhuha u Dubaiju ne spominjući direktno Izrael. Policija je sigurna da je ubistvo člana radikalno-islamskog Hamasa počinio agent izraelske tajne službe Mosad. Ciljano ubistvo Mabhuha, koji je bio zadužen za isporuke oružja u pojas Gaze, duboko je, naglašeno je u Briselu, uznemirilo EU, jer ne vodi miru i stabilnosti u regionu. Rečeno je i da se radi o metodama koje nisu primjerene 21. stoljeću. Dok su jučer (22.2.2010) ministri vanjskih poslova dogovarali kakav stav da zauzmu prema Izraelu, izraelski šef diplomatije Avigdor Lieberman tražio je termine za pojedinačne razgovore sa ministrima EU. To je jedna od tema pisanja njemačke štampe u utorak 23.02.2010. godine Plaćene ubice zloupotrijebile evropske pasoše Bildunterschrift: Großansicht des Bildes mit der Bildunterschrift: Lista sa potjernicama za osumnjičenima za ubistvo Hamasovog dobavljača oružja Mahmuda Mabhuha u Dubaiju 20.01.2010. List Sueddeutsche Zeitung piše da se Lieberman najprije sastao sa britanskim šefom diplomatije Davidom Milibandom. Miliband je Liebermanu želio prenijeti nezadovoljstvo britanske vlade činjenicom da je više osoba, osumnjičenih za ubistvo, doputovalo u Dubai sa falsifikovanim britanskim pasošima. Šefovi diplomatija EU su na jučerašnjem sastanku raspravljali i o gubitku povjerenja u pasoše zemalja članica EU i zaključili da se mora uraditi sve da se povjerenje ponovo vrati. Jedan od osumnjičenih za ubistvo imao je njemački pasoš što je za Njemačku, po riječima visokog funkcionera u berlinskom Ministarstvu vanjskih poslova Wernera Hoyera (FDP) krajnje uznemiravajuća činjenica. Njemačka vlada će stoga podržati rad Državnog tužilaštva u Kelnu, koje će ispitati pod kojim okolnostima je jedan od počinilaca uopšte dobio njemački pasoš, navodi Sueddeutsche Zeitung. Zbunjujuća nemoć Bildunterschrift: Großansicht des Bildes mit der Bildunterschrift: Šef Mossada Meir Dagan Isti list u komentaru pod nazivom Zbunjujuća nemoć konstatuje: "EU osuđuje ubistvo u Dubaiu. Šefovi diplomatija su Izraelu, iako ne poimenice, stavili do znanja da se ciljanim ubistvima ne može postići mir. Istovremeno je EU demonstrirala nemoć, koja se odnosi na poljuljano povjerenje u pasoše Evropske Unije. Plaćene ubice domogle su se identiteta građana Unije, jadikovali su šefovi diplomatija u Briselu. Ništa im više od toga nije palo na pamet. Evropska Unija je podijeljena i Izrael to koristi. Kako, najbolje pokazuje umijeće izraelskog ministra vanjskih poslova Avigdora Liebermana. On, umjesto da se sastane sa svima, poziva na pojedinačne razgovore šefove diplomatija EU. Evropska vanjska politika pokazuje velike slabosti kada je u igri Izrael i čini se kao da je izgubila svaki uticaj. To su shvatili i Palestinci, čiji predsjednik Mahmud Abas u Parizu traži podršku za svoj politički kurs. To što Izreal ne zarezuje EU ima veze sa političkom konstelacijom u Jerusalimu. Ali svoju nemoć EU bi u prvoj liniji morala pripisati samoj sebi. Brisel nikako da shvati da pomoć u obnovi nije dovoljna i da uticaj na Bliskom Istoku ima samo onaj ko je u stanju dati dugoročne garancije za mir", zaključuje u komentaru Sueddeutsche Zeitung. Previše James Bonda?! Bildunterschrift: Großansicht des Bildes mit der Bildunterschrift: Slika sa pasoša jednog od komandosa, koji je imao putnu ispravu SR Njemačke sa imenom Michael Bodenheimer Izraelske vlasti demantovale su da imaju bilo kakvu vezu sa ubistvom u Dubaiju. List Die Welt prenosi reakcije izraelskog šefa diplomatije Avigdora Liebermana koji je prilikom posjete Briselu javno novinarima rekao jednu jedinu rečenicu i to da smatra da su svi previše gledali filmove o James Bondu. Die Welt potom pojašnjava da je 11 osumnjičenih imalo falsifikovane pasoše Velike Britanije, Francuske, Njemačke i Irske i da su koristili mobitele sa SIM-karticama iz Austrije. Njemački pasoš koji je imao jedan od plaćenih ubica bio je potpuno autentičan i izdat je u Kelnu pod imenom Michael Bodenheimer. Bodenheimeru trag vodi u Izrael. On je do navodnog preseljenja u Keln živio u Herzliji, sjeverno od Tel Aviva. Njegova adresa pronađena je na jednoj poslovnoj zgradi, gdje je do petka (19.02.2010) stajalo i njegovo ime u okviru firme Top Office. Nakon dva dana ovi tragovi su nestali. U internetu je pod nazivom Top office pronađena firma koja upravlja tzv. 'virtuelnim firmama', obavlja sekretarske poslove i prima pošiljke. Najzanimljivije od svega je da je sjedište Mossada upravo u Herzliji", zaključuje Die Welt. Niz dokaza protiv Mossada Bildunterschrift: Großansicht des Bildes mit der Bildunterschrift: Ubijeni Mahmud al-Mabhuh Sueddeutsche Zeitung prenosi da je šef policije u Dubaiju odbacio izraelske navode da nema jasnih dokaza za umiješanost Mosada u ovo ubistvo. "On je rekao da postoji niz dokaza, koji terete Mosad i dovode Izrael u tešku diplomatsku krizu. Šef policije u Dubaiju siguran je da u redovima Hamasa postojala krtica, odnosno Palestinac koji je odao plan putovanja Hamasovog trgovca oružjem Mabhuhsa, nazvavši ga zapravo istinskim ubicom. Stoga je on pozvao i Hamas da povede istragu o tome ko bi mogao biti izdajica u njegovim redovima. Izraelski list "Maariv" piše, pozivajući se na palestinske izvore, da je policija u Dubaiju tražila od Sirije isporučenje Mabhuhsovog zamjenika i funkcionera Hamasa Nehrua Massuda. On je bio dakle zamjenik ubijenog u mreži krijumčarenja oružja i neposredno je prije njega doputovao u Dubaji. Hamas je međutim odbacio sve sumnje u Massuda. Ali, očito je da se u pozadini vodi otvorena borba za vlast između Fataha i Hamasa. Jer u Dubaiju su boravila i dva člana Fataha, koji su uhapšeni pod optužbom da su pripremali teren grupi ubica", konstatuje Sueddeutsche Zeitung iz Minhena. Autor: Jasmina Rose Odg. urednik: Mehmed Smajić

