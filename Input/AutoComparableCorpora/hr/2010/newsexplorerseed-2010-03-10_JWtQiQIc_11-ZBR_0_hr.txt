Na proljetnom zasjedanju Međunarodnoga monetarnog fonda (MMF) i Svjetske banke, koje se proteklog vikenda održalo u Washingtonu, ministri financija zemalja članica pozitivno su dočekali procjene o ohrabrujućem oporavku globalnog gospodarstva, no istodobno su pozvali i na oprez , kao i na hitno rješavanje problema kao što su visoka zaduženost brojnih država, nezaposlenost i održive javne financije. U svom su priopćenju članovi Međunarodnoga monetarnog i financijskog odbora (IMFC), upravnog tijela MMF-a koje broji 24 člana, objavili da su znakovi jačanja gospodarskog oporavka ohrabrujući, ali ostaju mnogi izazovi koje treba rješavati zajednički, misleći pritom na nastavak jačanja nadzora globalnih gospodarskih i financijskih kretanja kao i pružanje savjeta državama članicama u ekonomskoj politici. U nastavku zasjedanja ponovno su u prvom planu bili financijski problemi Grčke kao i zahtjevi svih prisutnih da se što prije nađe rješenje. Ministri financija pozvali su i Europsku uniju i MMF da se dogovore oko cjelokupnog paketa pomoći Ateni, jer parcijalna rješenja nisu dala očekivane rezultate. I američki ministar financija Timothy Geithner nakon sastanka s grčkim ministrom financija Georgiosom Papaconstantinouom i prvim čovjekom MMF-a Dominiqueom Strauss-Kahnom pozvao je na donošenje hitnog rješenja jer svako odugovlačenje baca Grčku u još dublje probleme. Papaconstantinou je pokušao pronaći model financiranja kojim bi dobio pomoć vrijednu 45 milijardi eura, a sastao se i s predsjednikom Europske središnje banke Jean-Claudeom Trichetom kao i s povjerenikom Europske unije za gospodarska i monetarna pitanja Ollijem Rehnom kako bi definirali moguće srednjoročne ekonomske mjere i programe financijske potpore grčkim reformama. Čelnici MMF-a na dvodnevnom su se zasjedanju založili i za jačanje financijske regulacije i nadzora radi obnove stabilnoga globalnog financijskog sustava, koji može poduprijeti gospodarski oporavak. Pozdravljen je oporavak mnogih zemalja niskih prihoda, a razmatrao se i prijedlog izvanrednog otpisa dugova za zemlje pogođene prirodnim katastrofama, uključujući Haiti. Ministri su također istaknuli predanost MMF-a da odgovori potrebama članica u rješavanju posljedica krize, posebno u jačanju analize sustavnih rizika. Pozvali na otvorenu raspravu oko jačanja djelotvornosti i širenja mandata MMF-a nadzoru, kreditiranju, prevenciji kriza i stabilnosti međunarodnoga monetarnog i financijskog sustava. Ministri financija pozvali su na završetku zasjedanja Međunarodni monetarni fond da pojača svoj nadzor na području mikrofinanciranja, kolanja kapitala te sustavnih rizika i njihova prelijevanja da bi se izbjegle buduće krize. Grčka koja očajnički treba novac od država članice Eurozone posudit će 30 milijardi eura uz kamatnu stopu od 5 posto. Atena također može računati na 15 milijardi eura pomoći od strane Međunarodnog monetarnog fonda čija će kamata prema najavama biti i niža od 5 posto. Papaconstantinou se nada da će se dogovori oko posudbe novca realizirati što je moguće prije jer već 19. svibnja Grčkoj na naplatu dolazi 8,5 milijardi eura obveznica a novca za plaćanje tih obveza Grčka jednostavno nema. Istovremeno premijer Papandreou uvjerava kako je Grčka sposobna vratiti novac.

