Bivši vođa bosanskih Srba Radovan Karadžić, danas je pred Haaškim sudom započeo sa svojom obranom koja se, kako se i očekivalo, temelji na tvrdnji da su se bosanski Srbi, tijekom krvavog rata u BiH, prije svega branili. Prilikom iznošenja obrane izjavio je da se neće braniti prebacivanjem odgovornosti na druge, rekavši da 'ima dobre dokaze'. Optužen za genocid nad nesrbima u BiH, Karadžić je na suđenju rekao da neće braniti svoju 'malenkost', već 'veličinu malobrojnog' srpskog naroda koji se u BiH '500 godina borio za opstanak'. 'Dokazat ćemo da nije bilo ni primisli, a kamoli plana da se uklone Muslimani', rekao je Karadžić, osvrćući se na optužbu da je bio na čelu udruženog zločinačkog poduhvata čiji je cilj bilo uklanjanje nesrba sa teritorija koje su Srbi smatrali svojim. Karadžić je naglasio da cilj bosanskih Srba, nasuprot optužnici, nije bilo stvaranje Republike Srpske, već očuvanje Jugoslavije. 'RS je stvorena iz nužde i to veoma bolno, kad već nije mogla Jugoslavija', rekao je. Po njegovim rečima, bosanski Srbi bili su spremni i da prihvate nezavisnu BiH, ako im se osigura 'srpska konstitutivna jedinica'. Radovan Karadžić kaže da je bivši član Predsedništva BiH Ejup Ganić naredio napad na vojnike JNA u Dobrovoljackoj ulici. 'Ganić je bio taj koji je naredio napad i postao poznat po svojoj naredbi 'čim Alija (Izetbegović) izađe iz auta, pobij sve', istaknuo je Karadžić, iznoseći obranu pred sudskim vijećem u Haagu i objašnjavajući okolnosti koje su prethodile ratu u BIH. Za izbijanje rata okrivio stranku SDA Karadžić je za izbijanje rata u BiH okrivio 'urotničko jezgro Stranke demokratske akcije' koje je vodilo 'ratnu politiku' u korist Muslimana, a na štetu 'krščanske većine - Srba i Hrvata'. Osnovni cilj tog jezgra SDA bila je 'fundamentalistička dominacija' i 'islamistička država' stvorena 'nepravnom sececijom', tvrdi Karadžić. 'Suština zahtjeva SDA bila je: BiH je sto posto naša, a Srbi, pa i Hrvati su gosti i ima da slušaju', kazao je optuženi, tvrdeći da SDA i danas ostaje pri tom zahtevu i ocenio da, dok je tako, 'mirne Bosne neće bit'. Sugerirajući da ga je NATO želio likvidirati, Karadžić je u sudnici pustio snimku razgovora bivše glavne tužiteljice haškog suda Carle del Ponte sa nepoznatim osobama u kojem ona kaže da ima 'dobre informacije' da je postojao sporazum Karadžića s Richardom Holbrookeom o imunitetu od Tribunala. ‘Tužiteljstvo je sudionik u ratu i pokušava uvući sud u rat’, rekao je Karadžić i kao primjer istaknuo pokolj na sarajevskoj tržnici Merkale za koji tvrdi da je režiran, da su pritom korištene ljudske lutke i tijela boraca dovezena na mjesto zločina kako bi se optužila srpska strana. Tuđman je rehabilitirao NDH i doveo ustaše na vlast Govoreći o Hrvatskoj, naveo je da je prvi hrvatski predsjednik Franjo Tuđman rehabilitirao NDH i na vlast doveo ustaše te počeo progon lokalnih Srba. 'Zar smo trebali biti u dubokoj anesteziji i ne raditi ništa dok nas ne 'pokasape' kao kninske Srbe?', kaže Karadžić. On je iznio vlastitu teoriju o pozadini rata u Hrvatskoj u koju su Srbi stigli prije 350 godina i od Austro-Ugarske dobili tadašnju Vojnu krajinu. "Oni su prevareni, obranili su krajinu od turskog vala i 1945. unijeli je kao miraz u Hrvatsku te u Ustavu dobili da je Hrvatska država Hrvata i Srba. Prva stvar koju je HDZ 1990. učinio jest to da je pretvorio Srbe u nacionalnu manjinu da bi im uzeo krajinu", objasnio je Karadžić. U višesatnu iznošenju uvodne riječi citirao je Miroslava Krležu, rekavši da se jugoslavenska kriza razvijala po načelu "ugasi svjetlo u balkanskoj krčmi, pa tko što uzme". "Srbi u tome nisu željeli sudjelovati", rekao je Karadžić. >> Odbijen zahtjev za odgodom suđenja Karadžiću Podsjetimo, Karadžić je tražio odgodu početka procesa do 17. lipnja kako bi se mogao dobro upoznati s 400.000 dodatnih stranica dokaznog materijala, koji je, prema njemu, dodan u njegov spis od listopada prošle godine. Nakon što iznese obranu tužitelji će početi izvoditi svoje svjedoke. Očekuje se da će za taj posao tužiteljstvu trebati nekoliko mjeseci. Haaški sud Karadžića je optužio za genocid, zločine protiv čovječnosti i ratne zločine, a zajedno sa zapovjednikom vojske bosanskih Srba Ratkom Mladićem, smatra se odgovornim za najgori masakr u Europi nakon Drugog svjetskog rata - ubojstvo gotovo osam tisuća muslimana u Srebrenici u srpnju 1995. Karadžića se tereti i za njegovu ulogu u opsadi Sarajeva, koja je trajala 43 mjeseca i tijekom koje je ubijeno oko 10.000 civila. U priloženim videima možete pogledati isječke obrane koju je iznosio Karaždić.

