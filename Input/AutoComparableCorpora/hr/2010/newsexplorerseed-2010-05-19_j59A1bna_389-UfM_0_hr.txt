Nakon više neuspješnih pokušaja u borbi s curenjem nafte iz podmorskog izvora ispod potonule platforme, jučer je uspješno postavljena cijev od kilometar i pol koja bi trebala početi vaditi naftu na površinu do tankera. Iako je ovo prvi veliki uspjeh u borbi s izlijevanjem nafte u Meksički zaljev koje je započelo potonućem platforme Deepwater Horizon krajem travnja, stručnjaci navode kako je značajna šteta već učinjena. Koristeći robotske podmornice, inženjeri BP-a su u cijev na izvoru uspjeli umetnuti užu cijev s brtvom koja bi trebala spriječiti nekontrolirano istjecanje nafte. Nadaju se kako će nešto manje od četvrtine sirovine iz izvora završavati u moru. Prvi pokušaj postavljanja cijevi nije dobro završio jer nisu mogli pogoditi otvor izvorske cijevi iz koje dnevno curi oko 5000 barela sirove nafte. Za sljedeći je tjedan najavljena još ambicioznija akcija borbe s prirodnom katastrofom. Prema procjenama, do sada je iz napuklog izvora isteklo najmanje pet milijuna galona nafte, a računalni modeli navode kako je naftna mrlja već pristigla do jake morske struje zbog čega se pojavila bojazan da bi zagađenje moglo doći i do obala Floride. Osim toga, znanstvenici upozoravaju i na podmorske stupove nafte koji su otkriveni posljednjih dana. Jedan takav širok je pet, a dug 16 kilometara i nalazi se odmah ispod površine pa sve do dubine od 1.2 kilometra. Osim očite prijetnje zagađenjem, takvi bi stupovi mogli otrovati morske organizme te iz mora izvući sav kisik. Izvor: Jutarnji.hr Vezani Članci

