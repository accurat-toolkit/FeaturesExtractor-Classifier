U Velikoj Britaniji svi su pod pritiskom da se što prije uspostavi vlada koja će ozbiljno raditi na smanjenju državnog deficita od 169 milijarda funta. Dok pregovori Liberalnih demokrata Nicka Clegga i Konzervativne stranke Davida Camerona traju već danima, liberali su odlučili početi pregovore i s laburistima. Sporazum liberala i konzervativaca bio bi poželjniji jer su konzervativci ipak dobili najveću potporu birača na izborima, ali među njima je puno neslaganja, pa i ideoloških. Naime, glavni Cleggov uvjet za koaliciju s torijevcima je reforma izbornog sustava. Međutim, konzervativci se nikako ne žele odreći sadašnjeg izbornog sustava jer se boje da bi im proporcionalni izborni sustav mogao ugroziti dolazak na vlast u budućnosti i učiniti ih ovisnima o manjim strankama. S druge strane, laburisti su im odmah obećali raspisivanje referenduma o izbornoj reformi. Zato je Clegg bio pod velikim pritiskom dijela vlastite stranke koja se protivi suradnji s torijevcima. Očito je da se liberali i laburisti mogu politički lakše složiti, pogotovo sada kada je Gordon Brown najavio stranci da traži novog lidera. Na mjestu stranačkog čelnika spreman je ostati do rujna. Izrazio je nadu da će ovaj njegov potez pomoći postizanju dogovora s liberalima o formiranju koalicije lijevog centra. Odmah se oglasio i čelnik Liberalnih demokrata Nick Clegg, koji je rekao da bi Brownova odluka mogla biti važan element u tranziciji bez teškoća prema stabilnoj vladi. Nije trebalo dugo čekati da se oglase i torijevci s novom, konačnom ponudom. Vođa konzervativaca u parlamentu William Hague najavio je da će Cleggovoj stranci ponuditi referendum o izmjenama izbornog zakona. Odluka je sada na Liberalnim demokratima, koji su nakon izbora prošlog tjedna postali ključni u ravnoteži moći između dviju glavnih stranki u parlamentu, laburista i konzervativaca.

