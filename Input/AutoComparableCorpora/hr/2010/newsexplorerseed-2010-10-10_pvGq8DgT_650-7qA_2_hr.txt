Zbog straha da bi se iz oštećenog spremnika na zapadu Mađarske, iz kojeg je u ponedjeljak iscurio kemijski otpad, moglo izliti još toksičnog mulja, vlasti su u subotu ujutro počele evakuirati stanovništvo obližnjeg mjesta Kolontar, javila je mađarska novinska agencija MTI. Glasnogovornik mađarske Uprave za suzbijanje katastrofa Tibor Dobson rekao je da bi stijenke oštećenog spremnika mogle popustiti zbog čega su ekipe za spašavanje odlučile evakuirati 800 stanovnika mjesta. Stručnjaci su pripravni i za evakuaciju susjednog mjesta Devecser, ako bude potrebno. Poginulo sedmero Mađara Premijer Mađarske Viktor Orban stigao je rano ujutro u Kolontar, javila je MTI. U njegovoj pratnji su i ministar obrane Csaba Hende te najviši dužnosnici nacionalne policije i odjela za suzbijanje katastrofa. Mađarska je u utorak proglasila izvanredno stanje u tri županije nakon što se iz oštećenog spremnika tvornice za preradu aluminija Mal u gradu Aika, oko 160 km jugozapadno od Budimpešte, izlilo oko 1,1 milijun prostornih metara crvenog toksičnog mulja. Broj žrtava ove u povijesti Mađarske najteže ekološke katastrofe povećao se sinoć na sedam, nakon što je u bolnici od posljedica kemijske nesreće umro stariji muškarac, a oko 150 osoba je ozlijeđeno, objavile su spasilačke službe. Zagađena površina odgovara mrlji u Meksičkom zaljevu? Vlasti pretpostavljaju da je zbog izlijevanja toksičnog mulja zagađeno oko 4 tisuće hektara poljoprivrednih površina. Agencije su prenijele da površina pogođena izlijevanjem crvenog mulja u Mađarskoj po svojoj veličini odgovara naftnoj mrlji koja se stvorila u travnju u Meksičkom zaljevu nakon eksplozije na podmorskoj bušotini, što se smatra najvećom ekološkom katastrofom u američkoj povijesti. U rijeci Marcal, prvoj koju je pogodilo izlijevanje mulja, više nema života, potvrdili su mađarski stručnjaci. Postoje izvješća i o sporadičnom pomoru riba u drugim rijekama, ali su vlasti na temelju stalnih mjerenja koncentracije teških metala u vodi objavile da nema veće opasnosti za Dunav. 'Dobro je što vodostaj Dunava pada' Direktor Hrvatskih voda Osijek Zoran Đuroković kazao je pak da je za očekivati da će val vode Dunava iz Mađarske u Hrvatsku stići sutra, a najvjerojatnije u nedjelju. "Budući da se radi o velikom protoku Dunava, velika je i razrjeđenost zagađenja te ne očekujemo nikakve posljedice za eko sustav u Hrvatskoj", rekao je Đuroković. Analiza dunavske vode u Batini, na samom ulasku Dunava u Hrvatsku, pokazala je da voda ne odstupa od kvalitete i da nije onečišćena. Hrvatske vode u suradnji sa Zavodom za javno zdravstvo Osječko-baranjske županije uzorkuju dunavsku vodu uz dodatne parametre na razne metale koji bi mogli nakon nesreće biti u vodi, kazao je. Posebno je naglasio kako je "dobra okolnost što vodostaj Dunava pada, pa nema bojazni za ugrozu Kopačkog rita, gdje bi, u slučaju da je Dunav zagađen opasnim tvarima i da se izlije u Rit, zasigurno ostavio posljedice". Ekipe su stalno na terenu i stanje je pod kontrolom, ponovio je Đuroković. Prethodni članci: Dunavom plutaju uginule ribe (07.10.2010.) FOTO: Otrovni mulj ipak stigao do pritoke Dunava (07.10.2010.) Otrovni mulj u Mađarskoj odnio i šestu žrtvu (08.10.2010.) Onečišćenje iz Mađarske k nama stiže u subotu (08.10.2010.) Hina|Danas.hr 09.10.2010.

