Wednesday, 17 November 2010 15:35 Dnevnik Financial Times piše danas da je euro, najveći i najambiciozniji projekt EU-a, opasno ugrožen; dok su podjele među evropskim liderima i njihovi neuspjeli napori da stabiliziraju vrijednost zajedničke evropske valute nanijeli štetu ugledu Evrope na drugim kontinentima. Dobra je vijest da se na horizontu pojavio novi čelnik Unije. Naime, njemačka kancelarka Angela Merkel je ta koja određuje u kome smjeru će se Unija dalje kretati. No, loša vijest je, ocjenjuje list da neki dijelovi njemačke financijske politike mogu učiniti više štete nego koristi, što su na svojoj koži osjetili Irska i Portugal kada se povećala cijena posudbe novca na međunarodnom tržištu. The Times ističe da irski financijski problemi imaju potpuno drugačije uzroke od grčkih. Vlada u Dublinu, za razliku od Atine, nije neumjereno pozajmljivala novac, već se u ovako teškoj financijskoj situaciji našla zbog ogromnih gubitaka privatnih banaka koje stranim kreditorima duguju na desetke milijardi eura više nego što mogu prikupiti od neizvjesne naplate kredita koje su davale za kupnju nekretnina. Banke u eurozoni mogu, međutim, da pozajmljuju neograničene sume novca od Evropske centralne banke, što zgražava Njemačku koja tvrdi da se ta institucija od bastiona monetarne discipline pretvorila u kliniku za liječenje propalih banaka. No, ako Irci budu dobro odigrali ovu partiju, Njemačka, Evropska komisija i Evropska centralna banka neće biti ti koji će diktirati uvjete finansijske pomoći koju će, ako bude neophodno, dobiti vlasti u Dublinu. Ne treba zaboraviti da su Irci vrlo dobri kockari, podsjeća Times. Autor komentara u Daily Telegraphu tvrdi da je Irska suočena s nezavidnim izborom: napustiti eurozonu ili, uz visoku cijenu, zadržati euro. Ako odbaci zajedničku evropsku valutu, mučit će muku da svojom devalviranom valutom vraća dugove koji su uglavnom u eurima. Nevraćanje dugova na vrijeme Irsku bi dovelo u sličan položaj u kojem se svojedobno našao Island, jer niko više ne bi želio da joj posuđuje novac. Cijena ostanka u eurozoni je vjerojatno trajno odustajanje od onoga što je Irskoj ostalo na planu ekonomskog suvereniteta. Centralna banka u Frankfurtu, koju sve više finansiraju razljućeni Njemci, a koja je tajno pomagala posrnule irske banke, sada će morati u suštini kolonizira Irsku, što sasvim sigurno nije željeni krajnji rezultat višestoljetne borbe neovisnost od Britanije, primjećuje Daily Telegraph, prenose Fena i FTV. Nije dozvoljeno postavljanje komentara na ovaj clanak. JComments

