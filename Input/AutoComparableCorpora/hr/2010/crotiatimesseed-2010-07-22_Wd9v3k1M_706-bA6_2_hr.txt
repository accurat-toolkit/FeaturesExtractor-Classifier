- 15. III. otvorila se u Gliptoteci JAZU, danas HAZU, velika izložba Ivana Meštrovića - uzrujali se liječnici i stomatolozi zbog društvene rasprave o njihovoj tituli “doktor”; trebaju li doktorirati da bi bili seoski doktori - 28. - 30. VI. u SFRJ prihvaćen zaključni dio Dugoročnog programa ekonomske stabilizacije (DPES) - 3. VII. Milka Planinc, predsjednica vlade odnosno SIV-a SFRJ, objavljuje veliku vanjsku zaduženost zemlje - oko 19 milijardi dolara - kao i uvjete međunarodnih institucija za njeno saniranje - vodovodne vlasti apeliraju na Zagrepčane: štedite da vam ne bi ograničavali korištenje vode - kontinuirani ljetni šlager: u jezeru Loch Ness skrivaju se tri a ne samo jedna neman - u sveopćoj suši dogodila se poplava - lažnih diploma - hidrogliser otišao na Hvar po Osječanku Veru Iličić (25) koja je, potom, rodila dvojke u Splitu - 16. VIII.: 1$ = 98,88 din; 1 DEM = 3626,14 din. - u Balkanu “Viktor-Viktorija”; u Kustošiji softić “Silvija u carstvu strasti”; u Zagrebu, i Triglavu premijera domaćeg filma “Zločin u školi” B. Ivande - 29. VIII. redukcija struje u Zagrebu; podsjeća me na početak onog dužeg razdoblja nestašice električne energije, i redukcija - broj turističkih noćenja u neprestanom je porastu; sa 53,5 milijuna 1980. narast će na 67,665 milijuna 1985.; bez obzira na razne pokazatelje, Jugoslavija je sredinom 80-ih ostvarivala od turizma oko 3 milijarde dolara, u čemu je hrvatski udio iznosio 80 posto - na tržište stigao TOPS, “pravi hit - voćni čokoladni biskvit” - privatna inicijativa u izdavaštvu: upravo je izašla knjiga Jane Fonde “Moja metoda”; prijevod i autorstvo izdanja Nada Paliković, predgovor Slavenka Drakulić Ilić; pretplatna cijena 1600 din. - u novouređenoj, dakle novootvorenoj restauraciji Brno (bivši Grafičar) dnevno kompletni ručkovi po 250 din. Zapamtio sam je po zakuski koju je tu priredio pjesnik Ivan Tolj, poslije promocije svoje zbirke “Otok” - “As” birao Miss Yu ‘83.; u velikoj dvorani Doma sportova, u četvrtak 1. rujna u 21 sat; sudjelovali: Zdravko Čolić, Lepa Brena, Miroslav Ilić, Biljana Ristić, Alma Ekmečić; počasni gost Mis svijeta Mariasela Lebron; režija Anton Marti, voditelj Oliver Mlakar; ulaznice su se prodavale po 300 i 400 din.

