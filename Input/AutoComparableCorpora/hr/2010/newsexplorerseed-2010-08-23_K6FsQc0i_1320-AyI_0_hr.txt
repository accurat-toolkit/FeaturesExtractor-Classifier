Još jedan rasistički ispad na račun Židova dogodio se u Osijeku. Nakon što je u travnju srušeno i oštećeno 12 nadgrobnih spomenika na židovskom groblju, ovoga puta na društvenoj stranici Facebook osvanula je fotografija mladića i djevojke snimljenih ispred zgrade Židovske općine Osijek s nacističkim pozdravom. U fotografiju su pak umjesto lica djevojke montirali portret Adolfa Hitlera. Prijeti im i zatvor Fotografija je osvanula na profilu Osječanina pod nadimkom Grof Ivan Bücky, čiji je identitet policija jučer otkrila. Riječ je o 20-godišnjaku iz Osijeka i dvije godine starijoj djevojci. – U konzultacijama s Općinskim državnim odvjetništvom odlučeno se da protiv njih podnese optužni prijedlog zbog remećenja javnog reda i mira – rekla nam je glasnogovornica PU osječko-baranjske Edita Roterbauer. Zbog toga im prijeti novčana kazna ili zatvor do 30 dana. Nije antisemitizam, ali... Ovaj je postupak oštro osudio zagrebački Margelov institut, nevladina organizacija nacionalne židovske manjine, a policiji ga je prijavila i Židovska općina Osijek. – Ovo nije bio klasični primjer antisemitizma, već nečiji doživljaj humora, a za nas je to vrlo neslana šala. Obavijestili smo nadležne službe i ništa više nećemo poduzimati – kazao nam je predsjednik osječke Židovske općine Damir Lajoš. Dodaje da dosad nisu imali problema s antisemitizmom, a rušenje spomenika na njihovu groblju više smatra delinkvencijom. – Prije godinu i pol na pročelju naše zgrade osvanuo je grafit kojim je izjednačen kukasti križ s Davidovom zvijezdom. No, grafit smo odmah uklonili jer smo baš tada obnavljali pročelje – kaže Lajoš.

