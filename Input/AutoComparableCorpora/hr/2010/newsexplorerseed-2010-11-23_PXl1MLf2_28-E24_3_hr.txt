Dionice su na Wall Streetu izbjegle drugi pad u tjednu, nakon što su jake kompanije prijavile veći profit od očekivanog, a Caterpillar izvijesti o akviziciji tvrtke Bucyrus International. Negativni učinci dolazili su iz zabrinutosti odlukom Kine da pokuša obuzdati inflaciju te krizom u Irskoj. Dionica Caterpillara, najvećeg svjetskog proizvođača građevinske opreme, skočila je ovaj tjedan 3,6 posto, što je najveći rast kad je posrijedi industrijski prodjek Dow Jonesa. Salesforce.com, tvrtka koja drži četvrto mjesto Standard & Poorovog 500 Indeksa, skočila je 19 posto, nakon što su joj prodajni rezultati premašili očekivanja, Urban Outfitters rastao je 13 posto, a Dell 3,5 posto, prenosi Bloomberg. - S domaćeg stajališta, gospodarstvo raste, povećanje zaposlenosti i plaća su prilično dobri - izjavio je James Dunigan, glavni investicijski stručnjak u tvrtki PNC Wealth Management koja upravlja imovinom vrijednom 105 milijardi dolara. Indeks S&P 500 poboljšao se 5,1 posto od kraja rujna, nakon što su za 6,6 posto nadmašene kvartalne projekcije analitičara za 457 kompanija koje su podnijele izviješća o poslovanju. To je šesto po redu razdoblje u kojem je više od 70 posto tvrtki nadmašilo očekivanja, najduže od 1993. godine. S&P je stoga porastao 0,25 posto, na 1.199 bodova, Dow Jones ojačao je 0,20 posto, na 11.203 boda, a Nasdaq 0,15 posto, na 2.518 bodova.

