Susret s favoriziranim Amerikancem Samom Querreyjem, nedavnim pobjednikom Queen's Cluba, nije previše impresionirao Ivana Dodiga. 25-godišnji hrvatski kvalifikant je na wimbledonskom terenu broj 1 u drugom kolu bio tvrd orah za 18. nositelja, koji je put do trećeg kola našao sa 6:2, 5:7, 6:3 i 7:6(10). Nakon početka meča koji nije najavljivao veći Ivanov otpor 21. tenisaču svijeta, u nastavku su stvari postale puno zanimljivije. U drugom setu Dodig je bio puno čvršći na servisu, prolazio bez suočavanja s break-loptom, da bi svoju priliku dočekao kod vodstva od 6:5. Prvi break u meču napravio je u pravom trenutku, osiguravši poravnanje na 1-1 u setovima. U trećoj dionici Querrey je usmjerio stvari u svoju korist breakom za 2:1, a za kraj seta oduzeo je i Ivanov servis kod zaostatka od 5:3. S obzirom da je u tom setu igrao dosta mlako, stvari tada nisu izgledale najbolje za 25-godišnjeg Međugorca, no srećom, do kraja meča dojam je bio puno bolji - Dodigu su nedostajale nijanse za ulazak u peti set. Prije jedinog današnjeg tie-breaka, četvrta dionica prošla je bez break-lopte na bilo kojoj strani, a sva uzbuđenja koja su dotad izostala nadoknađena su u gemu odluke. Querrey je uz rani mini-break poveo s 4:1, Ivan se vratio i u završnici imao četiri nevezane set-lopte, kod 7:6 sa servisom, a ta šansa ujedno je bila i najbolja - hrvatski adut napao je nakon servisa i odigrao solidni bekhend-volej, ali nije najbolje pokrio mrežu, što je Querrey kaznio prolazom forhend-paralelom. Nakon propuštenih prilika za ulazak u peti, Dodigov kraj nije bio u stilu. Na meč-lopti kod zaostatka od 11:10 pomogao je Amerikancu dvostrukom pogreškom, okončavši brige 18. nositelja, koji je u tie-breaku dosta toga dobio servisom. No, čim se krenulo u izmjenu, Querrey nije djelovao tako čvrsto - dobrim dijelom ovog meča sigurno neće biti zadovoljan. Dodig je, pak, obavio jako dobar posao prolaskom iz kvalifikacija do drugog kola, a iako je izgubio, ima dosta toga pozitivnog za izvući i iz ogleda s 18. nositeljem. Jedan set je dobio, još jedan je mogao, da je bolje krenuo u meč imao je priliku izvući i više. Wimbledon, tenisači, drugo kolo: Querrey (SAD, 18) - Dodig (Hrvatska, Q) 6:2, 5:7, 6:3, 7:6(10).

