Autor: Jasmina Ryan Objavljeno: 16.10.2010 Bizarne izjave i šarenilo kandidata - 2. studenoga bit će dug dan u kojem će sve biti moguće BOSTON - Od “republikanske revolucije” 1994. - kada su usred prvog mandata Billa Clintona republikanci ponovno ovladali i Zastupničkim domom i Senatom u američkom Kongresu - nije ovdje bilo tolikog uzbuđenja oko djelomičnih izbora na polovici mandata predsjednika. I nikada se nije u njima vrtjelo toliko novca. VEZANE VIJESTI Vijesti Bijesni, ali bez smisla Ali, prije svega, nikad nije bilo tolikog šarenila kandidata, posebno onih koji idu u pohod na “institucionalni Washington” s potporom vjerojatno opravdano bijesne, ali ne i dovoljno smislene konzervativne TeaParty baze. Ovi će izbori biti zapamćeni po tome da su raspravu o principima zamijenili izborni gafovi i folklor. Najviše su pažnje privukle osobe s bizarnim izjavama, što navodi i na razmišljanje o tome kako će, ako budu izabrane, funkcionirati državna uprava. “Ja nisam vještica…ja sam vi!” - poručuje sa TV spota kandidatkinja TeaParty za senatoricu iz Delawarea Christine O’Donnell. Kako su, među ostalim, počele kružiti njezine izjave o tome da je prisustvovala sotonističkim ritualima, ona je nestala iz javnosti na par tjedana. Nacistička uniforma No, ne i iz humorističnih emisija. Nanovo se pojavila ovog tjedna u TV debati i sasula takvu nepovezanu bujicu riječi, da je njezin demokratski oponent Chris Coons izjavio “da ne zna odakle da počne odgovarati”. “Ja nisam nacist!”, poručuje sa plakata Rich Iott, kandidat republikanaca i TeaParty za Zastupnički dom iz Ohioa, čija fotografija u uniformi njemačkog zapovjednika Pete SS divizije kruži virtualnim svijetom, a on se opravdava tvrdnjom da voli povijesne inscenacije događaja. Lagao i održao vodstvo No, da nisu samo republikanci u problemima govori i slučaj Richarda Blumenthala, demokratskog kandidata za senatorsko mjesto u Connecticutu, koji je i poslije bure zbog laži da se borio u vijetnamskom ratu, održao vodstvo pred republikanskom/TeaParty oponenticom Lindom McMahon. Rekordan ulog Posebno se prati i Nevada, gdje vođu senatske većine Harryja Reida ugrožava TeaParty kandidatkinja Sharon Angle, koja je izjavila da je “šerijatsko pravo osvojilo” neke američke gradove i da se SAD mora povući iz UN-a. U Kaliforniji se tijesno za senatorsko mjesto bore demokratska senatorica Barbara Boxer i bivša predsjednica uprave HP-a, republikanka Carly Fiorina. Druga žena iz tamošnjeg poslovnog svijeta Meg Whitman, koja je 10 godina bila na čelu eBaya, republikanska je kandidatkinja za guvernericu. Ova dama u kampanju je uložila rekordnih 120 milijuna dolara. Problematičnom se pokazuje i odluka Vrhovnog suda koja je korporacijama dala pravo na neograničene donacije, ako ne kandidatima, onda privatnim interesnim grupama zvanim PAC (Politički akcijski komitet). Republikanski PAC-ovi prikupili su preko 300 milijuna dolara, dvostruko više od demokrata. Buđenje birača Prvi utorak u mjesecu u kojem Amerika glasa, ove godine je to 2. studeni, bit će po svemu dug dan u kojem je sve moguće. Ishod će ovisiti od neovisnih birača koji u ovom trenu inkliniraju republikancima, ali i od toga koliko će se probuditi umrtvljena demokratska baza. Izbori 2010: O čemu je tu uopće riječ? U igri je svih 435 mjesta u Zastupničkom domu čiji se članovi biraju na dvije godine, 37 od 100 u Senatu, guvernerske pozicije u 36 od 50 saveznih država i mnoge lokalne uprave. Uz to i neka referendumska pitanja. Predviđanja se stalno mijenjaju, no sve govori da će bitka za Zastupnički dom biti tijesna - obje strane imaju 168 sigurnih mjesta, dok je 99 stolaca u igri u kojoj neki demokratima predviđaju fijasko. U Senatu demokrati već imaju 40 mjesta, nasuprot 23 sigurna republikanska, pa imaju veću šansu zadržati većinu. Na pozornici svi osim Busha Obama se poslije prvobitnog oklijevanja hoće li pomoći ili odmoći demokratskim kandidatima u izborima koji su, istina sada sve manje, nazivani i referendumom o njegovoj administraciji, posljednjih mjesec dana energično uključio u kampanju, ciljajući mlađu populaciju. To je i njemu samom u konačnici malo podiglo rejting. Tamo gdje Obami nisu naklonjeni, kampanju za demokrate vodio je bivši predsjednik Bill Clinton, kojem je u drugoj godini mandata popularnost bila pala više nego Obami. - Uvijek te više vole kad više nisi na vlasti - kaže na ovacije koje dobiva. Ovog tjedna na kampanjske podije izašla je i još veoma omiljena prva dama Michelle Obama. Jedino nigdje nema bivšeg predsjednika Georgea W. Busha. Broj preporuka: 4 Objavi na Facebooku Više o... FACEBOOK KOMENTARI

