Realno, u povijesnu kategoriju moći će se uvrstiti jedino prolaz u njihovo prvo četvrtfinale na svjetskim prvenstvima, siromašnih 120 minuta protiv Japana malo teže, no paragvajskoj reprezentaciji i navijačima to neće biti osobito bitno. Utakmica bez previše rizika na bilo kojoj strani zapravo se mogla i predvidjeti, i jednima i drugima bilo je jasno da imaju sjajnu priliku za četvrtfinale, a nijansu opasniji Paragvaj dočekao je nagradu prolaskom nakon ruleta kaznenih udaraca. Među posljednjih osam na SP-u može se i s čvrstom obranom i samo tri postignuta pogotka u četiri utakmice, Paragvajci su zasad iskoristili sve što im se ponudilo, no za novi korak vjerojatno će morati pokazati više u napadu. Potencijala definitivno ima, a nakon što su došli dalje nego ikad ranije na SP-u, u četvrtfinalu će biti puno rasterećeniji nego protiv Japana, što bi moglo pomoći. Druga utakmica dana bila je očekivano otvorenija, a u njoj smo vidjeli i jedini "pravi" pogodak utorka. No, kao i prije dva dana u dvobojima Njemačka - Engleska i Argentina - Meksiko, i nakon njega govorit će se o sudačkoj odluci i ponovno o pomoći video-tehnologije u situacijama u kojima je ta pomoć potrebna - zaleđe Davida Ville nakon proigravanja petom Xavija kojeg je pomoćni sudac teško mogao vidjeti definitivno je bilo iz te kategorije. Ipak, i bez obzira na pogodak iz zaleđa, Španjolska je pokazala više od Portugalaca i iako to još uvijek nije ono što je većina očekivala od momčadi Vicentea Del Bosquea, prolazak u četvrtfinale nije bio nezaslužen. Portugalci su se i u ovoj utakmici pokazali kao tvrd orah, Villin gol bio je njihov jedini primljeni na ovom SP-u, ali na drugom kraju terena nisu stavili španjolsku obranu i Ikera Casillasa na veća iskušenja. Cristiano Ronaldo vjerojatno će dobiti većinu kritika, nije bio pravi, ali nije bio ni jedini... Igrač dana Španjolski stroj za golove presudio je i ovog puta, doduše iz zaleđa, no to nije pogreška Davida Ville. Kada već Fernandu Torresu ne ide, Vicente Del Bosque ima utjehu da je barem Villa pravi, zabija kada Španjolcima treba, a ovog puta to se pokazalo dovoljnim za pobjedu. I titulu igrača dana, iako je i portugalski vratar Eduardo zaslužio da ga se spomene. Tragičar dana Cristiano Ronaldo nije pokazao puno, ali tu se nešto pitalo i Španjolce koji su ga dobro zatvarali, pa izbor nije bio pretežak. Yuichi Komano nije bio precizan u raspucavanju protiv Paragvajaca, pogodio je gredu, otvorivši vrata suparnicima da s realiziranih svih pet jedanaesteraca prođu u četvrtfinale. Pogodak dana Jedini koji je pao, pa makar iz zaleđa. Da ga nije bilo, pričalo bi se samo o Iniestinom proigravanju, Xavijevoj asistenciji petom i realizaciji Davida Ville - što bi kandidiralo za najljepši pogodak i na dan s više golova. Potez dana Teško da vrijedi (samo) za ovaj utorak, no "pretinac" za mobitel paragvajske navijačice Larisse Riquelme zaslužio je naći se ovdje. Za one koji još nisu vidjeli, dobar pogled postoji na našoj slici dana. Na istoj fotografiji može se vidjeti i nešto za što je teško reći je li Paragvajka baš željela da se vidi, a kako je ovo čedan i pristojan portal, morat ćemo zamoliti gospođ(ic)u Riquelme da ubuduće na sebe stavi nešto doličnije. Izjava dana Dosta sadašnjih i budućih igrača Barcelone pred portugalskim vratima očito je zbunilo Dragu Ćosića, pa je kod jednog napada umjesto španjolske reprezentacije na terenu vidio katalonskog klupskog giganta. Priznajem, i meni se učini ponekad, iako Del Bosqueovoj momčadi nedostaje Messi... Eto, ipak nisam izdržao da ga ne spomenem. Promašena prognoza dana Kako se naš trojac Pacak - Dodić - Attias nije potpuno složio tko će proći, nisu svi mogli pogoditi baš sve. Španjolci su donijeli stopostotan učinak, no japanska dobra predstava u posljednjem kolu prvog kruga protiv Danske nagnala je Tomu i Darija da više vjeruju njima. Blizu, ali ne dovoljno. Florentino Perez dana I tada je djelovalo da je svojedobna odluka predsjednika madridskog Reala da ne produži suradnju s Vicenteom Del Bosqueom, koji je osvojio sve živo, a umjesto njega dovede Carlosa Queiroza bila dosta dvojbena, pa iako prolaz Del Bosqueove momčadi protiv Portugala pod Queirozom ne dokazuje ništa, ipak zaslužuje da se prisjetimo tvorca Galacticosa.

