Načelnik PU primorsko-goranske Tomislav Dizdar je kazao da je ovogodišnji dolazak slovačkih policajaca nastavak projekta zajedničkog djelovanja policajaca iz Hrvatske i europskih zemalja, turističkih odredišta koji je pokrenut 2007. Prve dvije godine na području Primorsko-goranske županije boravili su ljeti policajci iz Austrije, a 2009. su kao i ove godine tu bili Slovaci. Policijski službenici Martin Kandrač i Denisa Bukušova bit će na području Crikvenice do kraja srpnja Policijski službenici Martin Kandrač i Denisa Bukušova bit će na području Crikvenice do kraja srpnja, a onda će ih zamijeniti drugi par slovačkih policajaca koji će ostati do kraja kolovoza. Slovački veleposlanik u Hrvatskoj Roman Supek izrazio je zadovoljstvo dosadašnjom suradnjom policija dviju zemalja. Istaknuto je da su na internetskih stranicama ovog veleposlanstva objavljeni telefonski brojevi slovačkih policajaca koji rade na Kvarneru kako bi ih u slučaju potrebe mogli kontaktirati slovački turisti i iz drugih dijelova Hrvatske. Na području PU dubrovačko-neretvanske boravit će dva francuska policajca od 1. srpnja do 31. kolovoza u dva termina temeljem Memoranduma o suradnji hrvatske i francuske policije, koji je potpisan ove godine u Opatiji. Na konferenciji za novinare predstavljeni su francuski policajci Laurent Sainsard i Ludovic Gregus. Načelnik PU dubrovačko-neretvanske Tonči Glumac istaknuo je kako je ovo nastavak suradnje između francuske i hrvatske policije koja traje već četvrtu godinu zaredom, a zadovoljstvo osim nadležnih institucija prisustvom francuskih policajaca posebno su izrazili francuski turisti koji u velikom broju borave na dubrovačkom području. Osim suradnje s francuskom policijom rečeno je također da se slični projekti ostvaruju s policajcima u Poljskoj, Njemačkoj, Mađarskoj i Austriji. Od prošle godine suradnja je proširena i na Interpol čiji predstavnici ove godine borave na području Dubrovačko-neretvanske županije gdje će biti do 30. kolovoza.

