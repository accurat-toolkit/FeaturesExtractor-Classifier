Osim sjećanjem na žrtve terorističkog napada na WTC, deveta godišnjica napada na New York obilježena je i prosvjedom protiv izgradnje islamskog centra u blizini mjesta tužnog događaja. Događaj nije prošao bez incidenata. Nakon što je pastor Terry Jones odustao od spaljivanja Kurana, jedan od prosvjednika protiv izgradnje centra je trgao stranice iz Kurana i zapalio ih. Drugi muškarac je trgao stranice kopije islamske svete knjige te preko hlača "brisao" stražnjicu listovima. Video je objavljen na Youtubeu uz upozorenje da se radi o potencijalno uvredljivom i neprimjerenom sadržaju. Stotine ljudi sudjelovalo je u prosvjedu protiv izgradnje, nasuprot sličnom broju ljudi koji su se našli na istom mjestu kako bi izrazili svoje slaganje s izgradnjom centra koju je podržao i američki predsjednik Barack Obama. Njujorška policija je u neposrednoj blizini nekadašnjeg WTC-a razdvajala dvije grupe prosvjednika koje su zastupale suprotna mišljenja. Iako je situacija bila na rubu eskalacije, do fizičkog sukoba ipak nije došlo. Nizozemski desničarski političar Geert Wilders, koji zastupa mišljenje da je islam usporediv s fašizmom, rekao je okupljenoj skupini da se plan izgradnje islamskog kulturnog centra ne smije ostvariti. "Ne smijemo nikada dati slobodne ruke onima koji nas žele pokoriti. Povucite taj potez kako New York ne bi postao Nova Meka (New Mecca)", rekao je prosvjednicima, a nakon njega su govorili i bivši američki veleposlanik u UN-u John Bolton te drugi republikanski političari. Prosvjednici sa suprotne strane tvrde da su prosvjedi protiv izgradnje islamskog centra tek dio kampanje koja ima za cilj širiti mržnju prema muslimanima. "Zaista me strah sve ove mržnje u našoj zemlji. Dio kršćana ustaje protiv drugih vjera i to smatram vrlo tužnim. Muslimani su Amerikanci poput nas i trebaju imati pravo prakticirati svoju vjeru u SAD-u kao i drugdje", rekla je 51-godišnja Elizabeth Meehan Associated Pressu. Na ceremoniji koja se odvila ranije rođaci poginulih u napadu su naglas pročitali njihova imena. Neki od njih su rekli da svađa oko izgradnje centra na godišnjicu napada pokazuje nepoštovanje prema obiteljima poginulih, dok su drugi zastupali stajalište da je upravo taj dan najprikladniji za takvu raspravu. VIDEO je uznemiravajućeg i potencijalno uvredljivog sadržaja!

