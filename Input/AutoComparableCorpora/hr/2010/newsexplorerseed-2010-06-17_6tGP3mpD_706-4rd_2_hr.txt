U prvoj utakmici 2. kola Grupe A Urugvaj je pobijedio JAR rezultatom 3:0. Golove je dao Forlan u 24. i 80. minuti te Pereira u 90. minuti Sastavi: JAR: Khune, Gaxa, Masilela, Mokoena, Tshabalala, Mphela, Pienaar, Modise, Khumalo, Dikgacoi, Letsholonyane Urugvaj: Muslera, Lugano, Godin, Fucile, Cavani, Suarez, Forlan, A. Pereira, Perez, M. Pereira, Arevalo Rios Dvostruki svjetski prvaci stigli su na prag plasmana među 16 najboljih... Takvo im što nije uspjelo punih 40 godina, odnosno od SP-a u Meksiku kada su završili na četvrtom mjestu. Južna Afrika bi im napokon mogla postati sretno mjesto budući da nakon dvije odigrane utakmice u skupini A imaju četiri boda i sljedeći će utorak protiv Meksika tražiti potvrdu ulaska u osminu finala. Urugvajski junak u srijedu je u Pretoriji bio sjajni Diego Forlan, najveća zvijezda te južnoameričke reprezentacije. U 24. je minuti primijetio da južnoafrički vratar Itumeleng Khune nije najbolje postavljen. Opalio je s otprilike 25 metara, lopta je na putu prema golu okrznula domaćeg kapetana Aarona Mokoenu i preletjela Khunea. Niti nakon primljenog pogotka, “bafana bafana” nije uspjela ozbiljnije zaprijetiti. Urugvaj je i dalje bio bolja momčad, a pobjedu je potvrdio nakon nove pogreške Khunea. Vratar Kaizer Chiefsa je u svome šesnaestercu srušio Luisa Suareza za što ga je sudac Massimo Busacca “nagradio” i crvenim kartonom. Nesretnog Khunea je na vratima zamijenio Moneeb Josephs, no nije imao nikakve šanse protiv Forlana koji je s bijele točke silovitim udarcem pod gredu povećao prednost svoje momčadi. Grogirani Južnoafrikanci su u posljednjoj minuti sudačke nadoknade primili i treći gol. Suarez je s desne strane nabacio loptu koje je preletjela Josepha i došla do Alvara Pereire koji ju je glavom smjestio u praznu mrežu. Urugvaj je ovim trijumfom postao prva južnoamerička momčad koja je u prvom krugu natjecanja uspjela pobijediti domaćina prvenstva. O njegovoj dominaciji u Pretoriji dovoljno govori podatak da je uputio 19 udaraca na gol, od čega šest unutar okvira. JAR je, s druge strane, deset puta (samo tri unutar okvira gola) pucao prema Fernandu Musleri, koji je danas proslavio 24. rođendan. Treba spomenuti i da se dosad svaki domaćin svjetskih prvenstava uspijevao kvalificirati u drugi krug, no čini se da ćemo ove godine svjedočiti prekidu te tradicije. Svjetsko nogometno prvenstvo, 2. kolo skupine A: Urugvaj – Južnoafrička Republika 3-0 (Forlan 24, 80 - 11 m, Pereira 90+5) Francuska – Meksiko (četvrtak) Redoslijed: 1. Urugvaj 4, 2. Meksiko 1 (-1), 3. Francuska 1 (-1), 4. JAR 1 ts, afp U drugoj utakmici skupine H Švicarska je pobijedila Španjolsku rezultatom 1:0. Gol je postigao Gelson Fernandes u 53. minuti Momčad Vicentea del Bosquea stigla je u Južnoafričku Republiku sa statusom favorita turnira i premda su bili dominantnija reprezentacija utakmice igrane na Moses Mabhida stadionu u Durbanu, travnjak su napustili pognute glave. Pobrinuo se za takav rasplet i najveću senzaciju dosadašnjeg dijela Svjetskoga prvenstva Gelson Fernandes, 23-godišnji vezni nogometaš francuskog St-Etiennea, pogotkom iz 52. minute utakmice. Nalikovao je mat engleskim akcijama, pa je tako ispucavanje golmana Diega Benaglija dohvatio Eren Derdiyok, sjurio se u prema vratima Ikera Casillasa koji je klizećim startom pokušao raščistiti situaciju. Lopta se pritom odbila tek do Fernandesa koji ju je iz blizine ugurao iza leđa golmana madridskog Reala. Ukupno gledajući Španjolska je imala kudikamo više šansi (udarci po golu 25-8, u okvir 8-3) u šokantnom porazu na startu turnira, no niti jedna od njih nije urodila plodom. Najbliže golu bio je Xabi Alonso čiji je siloviti udarac u 70. minuti s dvadesetak metara odsjeo na gredi već svladanog Benaglija. Ispriječio se okvir gola i Švicarcima svega tri minute kasnije. Udarac je uputio Derdiyok. Španjolska je do ove utakmice slavila pobjedu u 27 od posljednjih 28 odigranih utakmica. Također, jedini poraz u nizu od 48 utakmica na Konfederacijskom kupu nanijela im je momčad Sjedinjenih Država. Impresivnih podataka do Fernandesovog gola bilo je još. Do ogleda protiv Švicarske, Španjolci su ostali neporaženi u posljednjih 37 utakmica protiv europskih suparnika, od čega su ih 19 zadnjih završili pobjedom. Od poraza protiv Rumunjske u studenom 2006. godine, ostvarili su omjer od 34 pobjede i tri remija. Sve su te brojke u srijedu pale u vodu, baš kao i podatak da Švicarska do sada nikada nije slavila protiv "furije". Ukupno su odigrali 18 utakmica, a sve čime su se Švicarci mogli pohvaliti bila su tri remija. Do Fernandesova udarca iz 52. minute. Sastav kojeg trenutačno vodi Ottmar Hitzfeld može se pohvaliti i time da nije primio gol već pet uzastopnih utakmica na svjetskim prvenstvima. Preciznije, 484 minute... Dodajmo da se na utakmici ozlijedio Andres Iniesta. Koliko ozbiljno, tek će se saznati. Svjetsko nogometno prvenstvo, 1. kolo skupine H: Španjolska - Švicarska 0-1 (Fernandes 52) Čile - Honduras 1-0 (Beausejour 34) ts, afp

