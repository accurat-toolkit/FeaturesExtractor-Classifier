Foto: PU istarska U prostorijama Policijske uprave istarske danas, 2 srpnja 2010. godine u 10,00 sati održana je tiskovna konferencija na kojoj je načelnik Policijske uprave istarske g. Mladen Blašković sa svojim suradnicima predstavio policijske službenike Republike Austrije i Savezne republike Njemačke, a koji će u okviru međunarodne policijske suradnje tijekom turističke sezone 2010. obavljati policijske poslove na području Policijske uprave istarske. Potom je izvijestio da će temeljem potpisanog Memoranduma o razumijevanju i suradnji između Ravnateljstva policije Ministarstva unutarnjih poslova Republike Hrvatske i Ravnateljstva javne sigurnosti Saveznog ministarstva unutarnjih poslova Republike Austrije i Sjedišta Savezne policije Savezne Republike Njemačke, tijekom turističke sezone 2010. godine u Policijskoj postaji Pula od 1. srpnja do 3. rujna biti raspoređeno dvoje austrijskih policijskih službenika, dok će u Policijskoj postaji Poreč od 1. srpnja do 30. kolovoza biti raspoređeno dvoje njemačkih policijskih službenika. Spominjući važnost ovoga policijskog projekta za hrvatski turizam i ugled naše zemlje u cjelini Mladen Blašković je među inim kazao: „Primarni ciljevi hrvatskog turizma u turističkoj godini 2010. su ostvarivanje što većeg turističkog prometa uz smanjenje sive ekonomije i ilegalnog rada te poboljšavanje i stabiliziranje položaja Republike Hrvatske na međunarodnom tržištu kao sigurne, privlačne, gostoljubive, ekološki osviještene turističke zemlje s prepoznatljivim turističkim proizvodom uz daljnju afirmaciju nacionalnog branda. Uvjeren sam kako su iskustva austrijskih i njemačkih kolega koji su boravili u Hrvatskoj pozitivna te kako će i interes među vašim policijskim službenicima za dolazak u Hrvatsku u sklopu ovoga projekta biti veći.“ Austrijski i njemački policijski službenici obavljat će zajedničke službe s policijskim službenicima Policijske uprave istarske, a u skladu s nalozima nadležnih rukovoditelja Policijskih postaja u koje su raspoređeni, odjeveni u svoje službene odore, bez oružja. Zadaća austrijskih i njemačkih policijskih službenika je pomoć hrvatskoj policiji u obavljanju njezinih poslova, posebice u odnosu na unaprjeđenje komunikacije i suradnje s austrijskim i njemačkim turistima, te u prevenciji kaznenih djela kao i unaprjeđenju sigurnosti prometa. Austrijski policijski službenici: - gospođa Martina Grabovac Pokrajinsko zapovjedništvo policije Beč - gospodin Johann Marlovits Pokrajinsko zapovjedništvo policije Gradišće Njemački policijski službenici: - gospođa Stefanie Georgi Bundespolizei - gospođa Mihaela Puskarić Bundespolizei

