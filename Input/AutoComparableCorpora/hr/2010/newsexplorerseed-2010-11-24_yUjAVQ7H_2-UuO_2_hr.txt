Irska je u nedjelju navečer pristala primiti pomoć 'otkupnog fonda' Europske unije, pa su vodeće svjetske burze ponedjeljak započele veselim poskakivanjem. Ipak, optimizam zbog paketa vrijednog između 80 i 90 milijardi eura naglo je splasnuo i popodne su se vodeća svjetska tržišta urušila. - Vijesti da će irska Vlada prihvatiti pomoć iz paketa za otkup je trgovcima zacijelo dala povoda za klicanje, no čini se kako (investitori) polako dolaze do spoznaje da ovo ne mora značiti kraj 'suverenih dugova' u eurozoni - komentirao je komešanje za Associated Press Will Hedden iz IG Indexa. Stopa nezaposlenosti u Irskoj iznosi 13 posto, britanski tisak procjenjuje da će zemlju do 2014. godine napustiti 100.000 ljudi, najpopularnija odredišta su Australija i Novi Zeland. U analizi za New York Times, Eric Vilora iz Forex-a procjenjuje da je na burze dodatno utjecala najava Moody's-a (agencije za ocjenu kreditnog rejtinga) da će zbog prihvaćanja otkupa Irski kreditni rejting pasti 'za par čvorova'. Vilora napominje da se na tržištima puno raspravlja o 'razmjerima zaraze' i da postoji ozbiljna zabrinutost da će se problem s dugovima prebaciti na Portugal i/ili Španjolsku. Europa je prije šest mjeseci na sličan način morala intervenirati u Grčkoj, nakon čega je proveden 'test izdržljivosti banaka', čiji je kredibilitet prema mišljenju analitičara poljuljan (ne)očekivanom potrebom za otkupom irskog duga. - Tu još ima prepona za druge zemlje, posebice iduće godine... - procijenio je u javljanju za Reuters Nick Stamenkovic iz RIA Capitala, kojeg je dopunio Jason Pride, šef za strategiju investiranja u Glenmedeu: - Ja mislim da tržišta ovo prepoznaju kao problem koji će potrajati. EU i MMF nemaju dovoljno novca da spase sve 'slonove u staklarni'

