U SAD-u je zabilježena nova naftna mrlja nakon one rekordne u Meksičkom zaljevu. Naime, u rijeku Kalamazoo u saveznoj državi Michigan izlilo se oko četiri milijuna litara nafte. U ponedjeljak je došlo do istjecanja nafte iz naftovoda tvrtke Enbridge Energy Partners u okrugu Kalamazoo, koja se izlila u potok Talmadge, pritoku rijeke Kalamazoo. Prema izvješćima lokalnih medija, policija, vatrogasci i spasilačke ekipe su pokušale sve da zaustave istjecanje nafte, zatvoren je naftovod, no ipak se velika količina izlila u rijeku. Riječ je o naftovodu koji povezuje Michigan, Indianu i pokrajinu Ontario, u Kanadi. Lokalne vlasti su savjetovale građanima da izbjegavaju rekreativne aktivnosti na rijeci Kalamazoo, koja utiče u jezero Michigan, drugo najveće u sustavu Velikih jezera. Mrlja bi do nedjelje trebala stići do Michigana, na čijim obalama živi 12 milijuna ljudi, a vlasti se nadaju da će prije toga uspjeti očistiti najveći dio nafte. >> Kevin Costner izumio stroj koji čisti naftu U međuvremenu se u Meksičkom zaljevu u utorak dogodio još jedan incident u kojem je nafta završila u moru, kada je brod udario u platformu naftne bušotine u zaljevu Barataria u Louisiani. U srijedu će biti 100 dana otkako je počelo curenje nafte na bušotini Deepwater Horizon korporacije BP. Od eksplozije platforme Deepwater Horizon 20. travnja, u more je isteklo do 700,000 tona nafte. Istjecanje nafte je prekinuto zadnjih 10-ak dana, a BP je u utorak najavio konačno zatvaranja bušotine betonom, do kraja idućeg tjedna. Zbog velikih troškova obuzdavanja i čišćenje naftne mrlje u Meksičkom zaljevu, te isplate naknada oštećenim tvrtkama i stanovništvu u priobalju zaljeva, BP je u utorak objavio gubitak od 17 milijardi dolara u drugom tromjesečju ove godine. (hina/metro-portal)

