Zbor Zvjezdice jedan je od najreprezentativnijih predstavnika glazbenog Zagreba i Hrvatske. Osnovan je 18. 2. 1985. godine, a djeluje pri Glazbenom centru mladih u Zagrebu kao pjevački studio Zvjezdice. Članice zbora su odlične učenice zagrebačkih osnovnih i srednjih škola. Tijekom više od dva desetljeća djelovanja zbor je razvio intenzivnu suradnju s najpoznatijim hrvatskim ansamblima i solistima te mnogim hrvatskim i stranim dirigentima. Zboru su posvećene skladbe niza istaknutih hrvatskih skladatelja, među kojima se posebno ističe ciklus Četiri godišnja doba Davorina Kempfa, skladba Orion, Venus, Andromeda Milka Kelemena i Djevojačke vede Ive Josipovića. Zvjezdice su dobitnice mnogih domaćih i međunarodnih nagrada (Norveška, Italija, Austrija, Slovenija, Wales, Irska) među kojima valja spomenuti dvostruku pobjedu na Međunarodnom festivalu zborova u Llangollenu u Sjevernom Walesu (Llangollen International Musical Eisteddfod), nagrade Outstanding na međunarodnim festivalima u Sligu u Irskoj (Sligo International Choral Festival) te u Stavangeru u Norveškoj, nagradu za najbolju izvedbu suvremene skladbe na Međunarodnom festivalu zborova mladih u Celju u Sloveniji i dr. U bogatoj djelatnosti zbora u Hrvatskoj izdvajaju se koncerti na Festivalu djeteta u Šibeniku (1990.), Dubrovačkim ljetnim igrama (2000.) te Međunarodnom festivalu zborske glazbe u Rovinju (2008.). U nizu velikih međunarodnih uspjeha posebno valja istaknuti dvije turneje po Sjedinjenim Američkim Državama: vrlo uspjelu turneju 2003. (New York, Pittsburgh, Dayton, Northern Kentucky), kada je 12. prosinca proglašen danom Zvjezdica u New Yorku, a 19. prosinca danom Zvjezdica u Daytonu, kao i podjednako uspjelu turneju 2004. godine (Cincinatti, Pittsburgh, Cleveland, Los Angeles, Chicago, New York), kada se u nizu uspješnih nastupa posebno izdvojio koncert Zvjezdica u crkvi Svete obitelji pri kapeli Ujedinjenih naroda u New Yorku (Holy Family Church) pod visokim pokroviteljstvom nadbiskupa Celestina Migliorea, stalnog promatrača Svete Stolice pri UN-u. Najnoviji uspjesi Zvjezdica potvrđeni su 2006. godine na turneji u Australiji (Melbourne, Canberra, Sydney) i Maleziji (Kuala Lumpur) te 2008. na nedavnom gostovanju zbora u Kanadi (Toronto). Zajedno sa Zagrebačkim solistima i velikim hrvatskim umjetnicama Ružom Pospiš-Baldani i Dunjom Vejzović, zbor Zvjezdice primio je nagradu Ivan Lukačić za izvedbu Stabat mater G. B. Pergolesija na Varaždinskim baroknim večerima 1991. godine. Europska federacija zborova Unije koja djeluje pri Europskom parlamentu u Bruxellesu proglasila je Zbor i njihova dirigenta maestra Zdravka Šljivca veleposlanicima kulture. Zahvaljujući svojim različitim sklonostima Zbor je do sada snimio više stotina tonskih zapisa, niz samostalnih nosača zvuka među kojima se izdvajaju CD Ave Mundi Gloria, dvostruki CD Zvjezdice jubilej izdan u povodu 15. godišnjice djelovanja, DVD izdanje u povodu 20. godišnjice djelovanja, CD izdanje Zvjezdice 20 godina s djelima hrvatskih skladatelja, te božićna izdanja ostvarena u suradnjama sa Zagrebačkim solistima i Zagrebačkim puhačkim triom, Zagrebačkom filharmonijom te Orkestrom Hrvatske vojske. Od početka do današnjih dana zbor vodi maestro Zdravko Šljivac zahvaljujući kojem Zvjezdice i postižu takve uspjehe. Zdravko Šljivac Svestrani je glazbenik, skladatelj i producent, dirigent, glazbeni pedagog, te urednik i suradnik Hrvatske televizije. Utemeljitelj je i već dugi niz godina dirigent zbora Zvjezdice s kojim je osvojio mnoge domaće i međunarodne nagrade (dvostruka pobjeda na festivalu zborova u Walesu, nagrade Outstanding u Norveškoj i Irskoj, Nagrada za najbolje izvođenje suvremene skladbe na festivalu zborova u Celju i dr.). Dobitnik je diskografske nagrade Porin u više navrata i u više kategorija (najbolja produkcija klasične glazbe, najbolja produkcija narodne glazbe, najbolja produkcija dječje glazbe itd.), nagrade Varaždinskih baroknih večeri te plakete Hrvatskog društva skladatelja. Autor je glazbe niza televizijskih drama, serija i kazališnih predstava. Umjetnički je ravnatelj i pokretač više velikih glazbenih projekata i festivala. Sudjelovao je u radu i dirigirao Dječjim svjetskim zborom u Parizu. Svojim vrsnim pedagoškim radom vodi brigu o mladim talentima. Član je mnogih žirija. Surađuje sa Zagrebačkim solistima, Simfonijskim orkestrom HRT-a, Zagrebačkom filharmonijom, ansamblom opere HNK, Hrvatskim komornim orkestrom, Simfonijskim orkestrom HV-a i Tamburaškim orkestrom HRT-a. Europska federacija zborova Unije proglasila ga je veleposlanikom kulture za Republiku Hrvatsku.

