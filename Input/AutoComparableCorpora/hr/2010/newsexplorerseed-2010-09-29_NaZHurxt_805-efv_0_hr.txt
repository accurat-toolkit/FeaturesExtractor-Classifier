Bio je to očekivan događaj, ali kao čudo ga je te 1997. godine promatrao cijeli svijet, svjestan da slijede i nove promjene (pa će godinu dana kasnije sličan scenarij biti viđen u Njemačkoj): došlo je do promjene vlasti u Velikoj Britaniji. VEZANE VIJESTI Vijesti Skupinu ljudi u dosadnim odijelima koji su nosili naočale prevelikih okvira i bili jednako nezanimljivi kao i njihov vanjski izgled (u tome se isticao dotadašnji premijer John Major koji je imao premalu nogu za cipele koje mu je ostavila bivša šefica Margaret Thatcher, što god mislili o njezinoj politici) pregazila je na izborima skupina mladih, propulzivnih ljudi koje je predvodio Tony Blair. Izborni je pobjednik bio mlad, potentan, uz njega je stajala uspješna pravnica čupave frizure i širokog osmijeha koja se nije skrivala pred kamerama. Blair je pričao o trećem putu i najavljivao New Labour, nove laburiste. Ujedinjeno Kraljevstvo je bilo euforično, osjećao se dah novih ideja i politike (Škotskoj je obećan parlament i veća autonomija i to je obećanje ispunjeno). A onda je zemlju potresla tragedija, poginula je Lady Diana. Blair razumije važnost trenutka, uz lijes u zračnoj luci zasuzi i cijela je nacija uz njega, više od 80 posto Britanaca podupire mladoga premijera. Osam godina nakon toga Blair teškom mukom pobjeđuje treći put na izborima, dijelom i zbog najave da će napustiti čelno mjesto stranke i vlade. Njegova je karizma izgrižena, priznao je da mu je bliži George W. Bush nego Bill Clinton, uvlači zemlju u iračku avanturu dosljedan svojoj uvjerenosti u intervencionizam, ali javnost ne uspijeva uvjeriti da je Sadam Husein stvarno imao oružje za masovno uništenje - britanski mu mediji vade utrobu i stalno ga ispituju kad će se konačno povući (kao što je svojedobno slovenska Mladina brojala dane na vlasti Staneta Dolanca). U lipnju 2007. konačno odlazi i ostavlja stranku i vladu u rukama Gordona Browna, neposredno uoči velike svjetske financijske krize. Bivši ministar financija se kobelja, ali laburistima je njihova finila. Prije godinu dana nezadovoljni članovi stranke, svjesni da Brownova politika vodi u izborni poraz, kreću u stranački coup i ključnu ulogu u tom projektu ima mladi ministar vanjskih poslova David Miliband, kojeg svi već vide kao novog lidera laburista. No, David ne ide do kraja, što će mu zamjeriti mnogi, i Brown ostaje u sedlu, a u svom timu ima sjajno oružje protiv Davida (koji je bio i ostao Blairov čovjek) - njegova mlađeg brata Eda kojem je povjerio izuzetno važan resor energetike i klimatskih promjena. I već tada britanski mediji navode da će se bitka za liderstvo kod laburista voditi među dvojicom braće, čiji je otac bio marksist, u obitelji židovskih imigranata iz Poljske. Ed je prekjučer u Manchesteru pobijedio, tijesno, sa samo nešto više od jedan posto prednosti. Desni su ga mediji već nazvali Red Ed (crveni Ed), jasno dajući do znanja da novi šef laburista stranku okreće od centra prema lijevom krilu. Taj svoj stav osnažuju tezom da su mu izbornu pobjedu donijeli sindikati koje je na svoju stranu privukao pozivom da se stranka, koju je Blair poveo prema centru, vrati svojim korijenima i radništvu. U autorskom tekstu u jučerašnjem Sunday Telegraphu, novi lider laburista nudi potporu iscijeđenoj srednjoj klasi, no i ističe da se stranka mora okrenuti onima koji rade pa navodi kako će podržavati vladinu politiku rezanja javne potrošnje (11 posto deficita), ali i kako neće dopustiti da to ide nauštrb ljudi koji teško rade. Ed je, dakle, novo lice britanske ljevice, sa samo 40 godina, ali jasnom retorikom koja predstavlja otklon od Blairova trećeg puta. Lako mu biti neće jer za njega nije glasala većina laburističkih zastupnika, kao ni stranačkih čelnika - oni bi svi radije vidjeli Davida na čelu stranke. No, Ed je dobio potporu ključnih birača, radnika, i to mu je u ovom trenutku najveća snaga. Ako pak uspije pridobiti brata, pa uz njega i ostale stranačke frakcije, otvara mu se prostor da ujedini i blairiste i browniste te da okrene novi list u povijesti laburista. Ali i da pozitivno utječe na ljevicu u Europi koja je u velikoj krizi: u Njemačkoj su Zeleni u anketama pretekli SPD, u Italiji je glavni Berlusconijev protivnik njegov bivši partner Fini, u Švedskoj su socijalisti pretrpjeli povijesni poraz, u Mađarskoj i Poljskoj gotovo ih i nema. Ljevica očito treba novi poticaj, nove ideje i nove ljude, možda bi Ed Miliband, ako stabilizira laburiste, mogao dati impuls novom jačanju ljevice u Europi, tako da španjolski premijer Zapatero ne bude više sam na svijetu kao Pale. Broj preporuka: 9 Objavi na Facebooku Više o... FACEBOOK KOMENTARI

