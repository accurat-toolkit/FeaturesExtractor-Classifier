JERUZALEM - Najmanje 16 osoba je ubijeno, a 40-ak ranjeno, uključujući deset izraelskih vojnika, kad su izraelski komandosi upali danas prije zore u međunarodnim vodama na Flotu slobode, konvoj od šest brodova koji je, pod neslužbenim sponzorstvom Turske, prevozio humanitarnu pomoć do Gaze. VEZANE VIJESTI Vijesti Šest brodova U propalestinskom konvoju bila su tri turska, dva grčka i jedan američki brod. Sedmi se tek trebao priključiti Koalicijskoj floti slobode, koju je činilo nekoliko organizacija, među ostalima i Pokret za slobodnu Gazu (neki od organizatora navodno su povezani s turskom humanitarnom grupom IHH koju Izrael optužuje za veze s terorizmom). Izraelski veleposlanik: Izrael je u ratu, na te smo se brodove morali ukrcati Na brodovima je putovalo 700 osoba, većinom aktivista, od kojih je polovica bila iz Turske, a ostali iz 50 drugih zemalja. Plan im je bio prenijeti oko 10.000 tona humanitarne pomoći do Gaze koja je pod izraelskom blokadom. Zasad su oprečna objašnjenja incidenta koji je dignuo na noge međunarodnu zajednicu. Prema jednoj verziji, komandosi su pucali na brod prije nego što su se na njega ukrcali. U izraelskoj se verziji, pak, tvrdi da su otvorili vatru tek nakon što su ih aktivisti napali štapovima, noževima i vatrenim oružjem (koje su oteli komandosima). Kritike iz cijelog svijeta - Odvratno je da su se ukrcali na palubu i počeli napadati civile. Mi smo civili - rekla je Greta Berlin iz Pokreta za slobodnu Gazu. Unatoč kritikama, Izrael podsjeća da je upozorio flotu da ne pokušava prekršiti blokadu te im ponudio da prebace teret do Gaze preko izraelske luke. Premijer Benjamin Netanyahu poručio je da u potpunosti stoji iza vojske, a zamjenik ministra vanjskih poslova Danny Ayalon optužio je “armadu mržnje”, kako je nazvao konvoj, za “smišljenu i nečuvenu provokaciju”. - Na brodu je pronađeno unaprijed pripremljeno oružje koje je iskorišteno protiv naših snaga. Namjere, metode i, na nesreću, rezultati organizatora bili su nasilni. Izrael žali zbog gubitka života i pokušao je učiniti sve da bi izbjegao taj ishod - ustvrdio je Ayalon. Glasnogovornik izraelske vojske, general Avi Benayahu, rekao je, pak, kako ne zna tko je naredio komandosima da otvore vatru.

