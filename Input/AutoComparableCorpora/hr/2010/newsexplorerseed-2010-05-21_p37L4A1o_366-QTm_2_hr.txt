Foto Reuters Vezane vijesti Od osmoro analitičara brokerskih tvrtki, koji su sudjelovali u Hininoj anketi, njih petoro danas očekuje pad Crobexa, a troje stagnaciju. Crobex je jučer pao 1,33 posto, na 2016 bodova, i na najnižoj je razini od početka godine. Crobex10 oslabio je 1,64 posto, na 1084 boda. Redovni promet dionicama dosegnuo je 24,2 milijuna kuna, što je oko 7,5 milijuna manje nego dan prije. "Domaće tržište u zadnje vrijeme prati zbivanja na svjetskim burzama. Stoga očekujem pad cijena dionica na početku današnjeg trgovanja, koji bi se mogao pred kraj dana ublažiti, ovisno o signalima s Wall Streeta", kaže analitičarka u investicijskom društvu Abacus brokeri Maja Bešević. Na svjetskim se burzama među ulagače ponovno uvukao strah od daljnjeg širenja dužničke krize u eurozoni, što bi naštetilo oporavku cjelokupnog svjetskog gospodarstva. Cijene dionica na Wall Streetu potonule su jučer više od 3,5 posto, a koliki strah vlada na tržištu pokazuje skok VIX indeksa za 29 posto, na najvišu razinu od ožujka prošle godine. I na azijskim te europskim burzama cijene dionica jutros su pale. "S fundamentalnog aspekta, nema podloge za tako oštru korekciju najvažnijih svjetskih indeksa, jer američki makroekonomski pokazatelji i dalje ukazuju na oporavak, a i sezona financijskih izvješća kompanija bila je solidna. No, uslijedila je promjena raspoloženja investitora, što se najbolje vidi na cijeni barela nafte, koja je u mjesec dana oslabila oko 20 dolara. Ulagači strahuju od dužničke krize u eurozoni, a negativno percipiraju i nastojanja američkog predsjednika Baracka Obame glede zaoštravanja regulative na financijskom tržištu, što bi moglo smanjiti profite pojedinih financijskih institucija", ocjenjuje Bešević. Kako dodaje, američki S&P 500 indeks sada je na prekretnici. Jučer se spustio na 1071 bod te je sada 10 posto na gubitku od svoje najviše razine dosegnute u travnju. "Vjerujem kako će se uskoro preokrenuti negativan trend, s obzirom da je S&P 500 indeks probio razinu od 10 posto minusa u odnosu na najvišu razinu tijekom travnja, zaključivši jučer trgovanje na 1071 bodu. Domaće tržište vjerojatno neće ostati imuno na takva kretanja", ocjenjuje Bešević. Na globalnom tržištu brodskog prijevoza vozarine padaju četvrti dan zaredom, tako da je indeks vozarina sipkog tereta jučer iznosio 3803 boda. "Najviše su pale vozarine za cap-size brodove, ponajviše zbog spuštanja cijene željezne rudače na svjetskom tržištu, ali i činjenice da je od početka godine 70 novih plovila ušlo u svjetsku flotu. Nastavi li se ovakvim tempom povećavati svjetska flota, do kraja godine bit će otprilike 15 posto veća, što bi moglo dodatno negativno pritiskati vozarine", zaključuje Bešević. Hinina anketa pokazuje da bi u većem fokusu ulagača mogla biti dionica Diokija, nakon što je INA izvijestila da je pokrenut postupak prisilne naplate ukupnog dospjelog dugovanja tvrtke Dioki prema Ini za isporučeni etan i prema tvrtki Prirodni plin za isporučeni prirodni plin. Dug se akumulirao u proteklih 300 dana.

