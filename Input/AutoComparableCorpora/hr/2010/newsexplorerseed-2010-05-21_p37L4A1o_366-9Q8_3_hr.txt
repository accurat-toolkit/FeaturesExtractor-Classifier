Dragi građani i gosti Grada Zagreba, Prema podacima Europskog statističkog zavoda urbana područja u Europskoj uniji odgovorna su za 80% energetske potrošnje i emisija CO2 s godišnjim trendom porasta od 1,9%! Namjera Europske unije da smanji emisiju stakleničkih plinova za 20% do 2020. godine može se ispuniti samo ako se u proces uključe lokalne vlasti, lokalni investitori, građani i njihove udruge. Europska komisija je početkom 2008. pokrenula do sada najambiciozniju inicijativu - Sporazum gradonačelnika (Covenant of Mayors) koja izravno cilja na povezivanje energetski osviještenih i naprednih europskih gradova u trajnu mrežu kako bi se zajedno uključili u borbu protiv globalnog zatopljenja. Do kraja ožujka 2010. godine u inicijativu se uključilo više od 1350 gradova iz svih dijelova Europe, a zanimanje za pristupanjem novih gradova je iznimno velik. Grad Zagreb je jedan od prvih europskih glavnih gradova koji je pristupio inicijativi i time pokazao odlučnost u ostvarenju zadanih ciljeva. Važna aktivnost definirana Sporazumom je informiranje i motiviranje građana, tvrtki i drugih lokalnih subjekata kako koristiti energiju na učinkovitiji način te djelovanje na razvoj svijesti o važnosti korištenja obnovljivih izvora energije. Promjenom ponašanja građani mogu utjecati na smanjenje ukupne energetske potrošnje Grada za čak 20%! Energetski tjedan zato ima važnu ulogu u postizanju navedenih ciljeva i jedan je od važnih preduvjeta za održivi razvoj Grada Zagreba. Razvoj DA, onečišćenje NE! Dobrodošli u Zagreb – želim Vam uspješan i sadržajno bogat Zagrebački energetski tjedan! Milan Bandić, Gradonačelnik Grada Zagreba

