Prošloga je tjedna dolarov indeks, koji pokazuje vrijednost američke u odnosu na šest najvažnijih svjetskih valuta, oslabio 0,3 posto, na 80,77 bodova. Pritom je tečaj eura prema američkoj valuti na tjednoj razini ostao gotovo nepromijenjen - na otprilike 1,3500 dolara. No, cijena dolara prema japanskoj valuti pala je 1,1 posto, na 92,15 jena. I euro je prema japanskoj valuti oslabio 1,1 posto, pa mu je cijena pala na 124,40 jena. Početkom tjedna euro je jačao, zahvaljujući dogovoru ministara financija eurozone prošloga vikenda o financijskoj pomoći Grčkoj. Ako zatreba, Ateni će biti na raspolaganju 30 milijardi eura zajmova, uz dodatnih 15 milijardi od Međunarodnog monetarnog fonda (MMF). S takvom podrškom, grčka je vlada u ponedjeljak bez problema prodala trezorske zapise s rokom dospijeća od 6 i 12 mjeseci, prikupivši ukupno 1,56 milijardi eura. Zahvaljujući tome, tečaj eura držao se početkom tjedna oko razine od 1,37 dolara. No, polovicom tjedna euro se ponovno našao pod pritiskom jer su ulagači počeli tražili pojašnjenja u vezi plana pomoći Grčkoj. "Aukcija zapravo nije izmijenila temeljno uvjerenje da Grčku čeka teško razdoblje. Tu zemlju pritišče duboka kriza zbog koje će se udjel duga u BDP-u dodatno povećati", kaže ekonomist Ben May iz Capital Economcsa. To je potvrdio i predsjednik Europske središnje banke (ECB) Jean-Claude Trichet, kazavši da je aktualna situacija s grčkim bankama i dalje teška, te da bi se mogla i dodatno pogoršati. "Unatoč obećanjima koje su čelnici država i vlada eurozone iskazali 25. ožujka i 11. travnja, te odlučnosti koju je grčka vlada signalizirala u vezi provedbe najavljenih mjera prilagodbe za 2010., napetosti na financijskim tržištima i dalje su prisutne", kazao je Trichet. U petak je cijena eura ponovno pala na 1,35 dolara, zbog zabrinutosti ulagača nakon najave Atene da je počela pripremati teren za upućivanje formalnog zahtjeva za financijskom pomoći EU-a i MMF-a. "Poduzimamo sve pripremne korake za aktiviranje paketa financijske pomoći", kazao je u petak grčki premijer Georgij Papandreu, najavivši za ponedjeljak razgovore s predstavnicima eurozone i MMF-a. Analitičari upozoravaju da bi dužnička situacija u kojoj se su se našle Grčka i još neke europske države mogla ozbiljno narušiti povjerenje ulagača u Europu. "Situacija oko Grčke nastavlja podrivati euro", kaže Stuart Bennett, analitičar banke Credit Agricole. S druge strane, japanska je valuta znatno ojačala i prema europskoj, i prema američkoj valuti jer ulagači traže sigurno utočište za svoj kapital, s obzirom na nesigurnost na tržištima dionica nakon što je američka Komisija za vrijednosne papire optužila financijskog diva Goldman Sachsa za varanje ulagača jer im prilikom prodaje jednog financijskog proizvoda, vezanog za drugorazredne hipotekarne zajmove, nije predstavio sve činjenice u vezi tog proizvoda.

