U sklopu prvoga službenog posjeta Srbiji, predsjednik Ivo Josipović prisustvovao je 20. obljetnici Demokratskog saveza Hrvata u Vojvodini. U izjavi za novinare poslije svečanosti istaknuo je kako je pitanje izravnih mandata za predstavnike hrvatske manjine u Skupštini Srbije, na čemu godinama inzistira DSHV, unutarnja stvar Srbije, te je dodao kako je siguran da će Srbija kao demokratska zemlja naći načina da i hrvatska manjina bude predstavljena i u Skupštini Srbije. Pozdravio je i inicijativu da se ukine vizni režim za građane Srbije, odnosno da im se omogući ulazak u Hrvatsku s osobnom iskaznicom. Josipović je rekao da vodstva dviju zemalja nisu riješila riješila sve probleme, ali da su na dobrom putu. Dodao je da je u Borisu Tadiću našao partnera i prijatelja za politiku mira, suradnje i suživota. U sličnom tonu bila je i poruka predsjednika Srbije Borisa Tadića koji je naglasio da su odnosi Srbije i Hrvatske važni za stabilnost jugoistočne Europe, kao i očuvanje identiteta hrvatske i srpske manjine u dvije zemlje. U meni ćete uvijek imati partnera u njegovanju identiteta i posebnosti hrvatskog naroda u Srbiji i Vojvodini, rekao je okupljenima na svečanoj akademiji u povodu 20. obljetnice Demokratskog saveza Hrvata u Vojvodini.

