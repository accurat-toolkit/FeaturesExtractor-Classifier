Bankovna kartica (engl. banker’s credit card, njem. Bankkreditkarte) je poseban instrument kreditiranja i plaćanja domaćinstava. To je noviji oblik financijskog servisiranja stanovništva i pospješivanja konkurentske pozicije na tržištu. Pionirska uloga u širenju ovog instrumenta pripada poslovnoj banci Bank of Amerika. Osnovni razlozi njene sve šire primjene proizlaze iz nastojanja banaka da širenjem spektra financijskih usluga poboljšaju mobilizatorsku ulogu, okupe što širi krug komitenata, unaprijede ostale vitalne usluge i funkcije, prate suvremene tendencije elektronskog transfera novca i stvaranja nova područja izvora prihoda. Riječ je o specifičnom instrumentu koji se temelji na tripartitnom sporazumu između banke, vlasnika bankovne kartice i trgovca o osiguranju posebne vrste kreditne linije imaoca kartice, pri čemu trgovačka i uslužna poduzeća uz odgovarajuće uvjete prihvaćaju aranžman o prodajama robe i usluga imaocima kreditnih kartica bez novčanog plaćanja. Iako se kartice najpoznatijih banaka prihvaćaju bez unaprijed ugovorenih aranžmana s trgovinama, najčešće su i one komitenti odgovarajuće banke kod koje koriste različite vrste kredita. Postoje dva osnovna načina kreiranja kreditnih kartica banaka. Prvi se odnosi na kreiranje vlastitih kartica jedne banke, kada banka postaje ujedno sudionik ili udruženi član grupe banaka koje izdaju kartice i ugovaraju odgovarajuća licencijska i privilegijska prava. Pritom moraju ispunjavati prilično zahtjevne uvjete, a zbog visokih inicijalnih troškova samo velike banke mogu računati na uspješnost operacija s kreditnim karticama. Prema drugom načinu jedna banka može ugovoriti aranžman kartica većih i poznatih banaka. Srednje i manje banke radije se uključuju u programe marketinga, promocije i unapređivanja tokova kreditnih kartica velikih banaka koji nose znatno manje troškove i relativno veće prihode. Programi unapređivanja cirkulacije kartica velike banke od strane širokog kruga banaka naročito su zastupljeni u međunarodnim relacijama. Postoji i metoda kooperativnog izdavanja kartice većeg broja banaka kada svaka pojedinačno kreira svoju karticu, ali se kod jedne banke iz formiranog kruga vode računi i realizira kompjutorski obračun kretanja sredstava, čime se reduciraju troškovi i rizici ukupnih operacija. Banci koja ima centralnu organizacijsku poziciju, ostale banke plaćaju određenu naknadu. Banke kartice izdaju subjektima sa zadovoljavajućim depozitnim i kreditnim relacijama. Svaka izdana kartica otvara odgovarajuću kreditnu liniju koja se odobrava vlasniku instrumenta, a kompjutorizacija omogućuje trenutno praćenje i kontrolu kretanja sredstava i zaduženja potrošača. U uvjetima neredovitog plaćanja obveza, kartica se može povući ili se odgovarajuća kreditna linija može reducirati do razine koja je manje rizična. Instalirane kreditne linije mogu biti korigirane i naviše od zahtjeva imaoca kartica, a na osnovi povoljnih ocjena. Dugovi se obračunavaju mjesečno, i to tako da se imaocima kartica ostavlja na volju hoće li obveze plaćati na kraju tekućeg mjeseca bez kamata, ili koristiti revolving kredit s minimalnim mjesečnim otplatama koji se aranžmanom ugovora između banke i vlasnika kartica (što je standardna odlika kreditiranja potrošača u maloprodajnoj i uslužnoj sferi uz kreditni limit u fiksnom i apsolutnom iznosu). Veći broj banaka uspostavlja gornju granicu pojedinačnih transakcija na kredit, preko kojeg se može ići samo uz prethodno odobrenje banke. Imaoci kartica plaćaju servisnu proviziju banci u iznosu dugovanog salda 1-1,5%. Obnavljanje kartice je periodično. Imaoci kreditnih kartica mogu kupovati robu i usluge bez upotrebe novca i čekova, mogu podizati gotovinu na bankarskim šalterima, koristiti kreditne linije do određene granice i povlasticu jednokratnog plaćanja mjesečnih dugova kod odgovarajuće banke. Moguća je i isplata čekova na račun imaoca kreditne karte, što predstavlja dodatni dug na njegovu računu. Revolucionarni razvoj kreditnih kartica povezan je s kompjutorizacijom u bankarstvu. Prve kartice pojavile su se u aranžmanu velikih trgovinskih i/ili uslužnih organizacija, a tek širom kompjutorizacijom u ove kreditne programe uključile su se i svjetske banke. Najpoznatiji programi kreditnih kartica su Bank-Amercard (inicijalno ga pokrenula Bank of America, a danas razvijen u kompleksni program pod nazivom VISA) i Master-Card (Interbank Card Association). U posljednja dva desetljeća došlo je do transformacije lokalnih kreditnih programa u nacionalne, a ovih u međunarodne programe kreditiranja potrošača, a bankovne kartice postale su rado prihvatljiv instrument plaćanja na svim točkama trgovinskih i uslužnih transfera. Trgovinske i uslužne organizacije ostvaruju specijalne efekte u pogledu eliminiranja nekvalitetnih kredita, općeg reduciranja rizika, pospješivanja realizacije robe i usluga i poboljšanja kompetitivne pozicije na tržištu. Poveznice: banke poduzeća kredita kartica bankovna kreditiranja

