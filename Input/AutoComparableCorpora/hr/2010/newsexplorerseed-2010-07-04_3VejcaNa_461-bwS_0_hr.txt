Nogomet, Sport, Svijet, Zanimljivosti Srijeda, 07.07.2010. Tagovi: sp 2010, Njemačka, Španjolska, Nizozemska 22:43 SP 2010: Njemačka - Španjolska 0:1 U finalu 19. svjetskog nogometnog prvenstva koje se održava u Južnoj Africi igrat će Nizozemska i Španjolska. Nizozemci su plasman u finale izborili još jučer pobjedom protiv Urugvaja 3:2, dok je Španjolska večeras u drugom polufinalnom ogledu igranom u Durbanu pobijedila Njemačku 1:0. Pogodak odluke zabio je Carles Puyol u 73. minuti. Bila je to repriza finala posljednjeg europskog prvenstva. I završilo je kao i u Beču. Španjolska je ponovo slavila 1:0, no ovoga puta nije zabio Fernando Torres nego Carles Puyol. Bila je to ujedno i treća uzastopna utakmica na World Cupu u Južnoj Africi koju je "furija" dobila 1:0. Identičnim rezultatom Španjolci su dobili i Portugal u osmini finala, te Paragvaj u četvrtfinalu. Španjolci do sada nikada nisu igrali u finalima svjetskih prvenstava i ovo im je apsolutno najveći uspjeh u povijesti. Do sada su se mogli pohvaliti tek četvrtim mjesto osvojenim 1950. godine. Njemačka će se u susretu za broncu boriti protiv Urugvaja. "Elf" je do sada tri puta osvajao treća mjesta na svjetskim prvenstvima - 1934, 1970 i 2006, dok je 1958. godine osvojio četvrto mjesto. Španjolska je iznenađujuće otvorila utakmicu s Pedrom u vrhu napada, dok je Fernando Torres preselio na klupu. Očito je Vicente del Bosque izgubio strpljenje s napadačem Liverpoola i pružio je priliku mladom napadaču Barcelone. U njemačkim redovima zbog žutih kartona nije bilo Thomasa Muellera, a njegovo mjesto u momčadi zauzeo je Piotr Trochowski. Krenulo se oprezno s obje strane, a u takvoj igri prošlo je gotovo cijelo prvo poluvrijeme. Španjolci su bili nešto konkretniji, imali su i dvije prilike, no niti jedna momčad se nije odlučila na rizik. Prvu priliku vidjeli smo u šesto je minuti kada je Pedro gurnuo Villu u izglednu priliku, no Neuer je izašao s vrata, skratio kut i obranio udarac prvog španjolskog topnika. U 14. minuti nakon Alonsova ubačaja glavom je zaprijetio Puyol no pucao je preko gola. U 32. minuti dalekometnim udarcem je zaprijetio Trochowski, no Casillas je bio spreman. I to je bilo sve. Siromašno prvo poluvrijeme, bez previše žara i žustrine. Kako se igralo dokazuje i podatak da je mađarski sudac prvi prekršaj dosudio tek u 27. minuti. Niti nastavak nije donio veću promjenu. Španjolska je bezbrojnim dodavanjima bezopasno kružila oko njemačkog gola, dok se "elf" koncentrirao na kontre. Malo uzbuđenja vidjeli smo u 58. minuti kada je Pedro opasno zaprijetio, ali je Neuer obranio, a u nastavku akcije Villa je zakasnio na Iniestinu asistenciju. Prvu izglednu priliku Njemačka je imala u 64. minuti kada je Podolski sjajno uposlio Kroosa, a on iz prve opalio, no Casillas je sjajno reagirao. Pogodak smo napokon dočekali u 73. minuti. Xavi je ubacio iz kornera, a Puyol sjajnim udarcem glavom svladao njemačkog vratara. U 82. minuti Pedro je imao priliku sve riješiti, no u situaciji dva na jedan bio je sebičan i nije uposlio Torresa. Srećom, po mladog napadača njegova velika pogreška nije kažnjena i do konca utakmice Njemačka nije uspjela izjednačiti. NJEMAČKA - ŠPANJOLSKA 0:1 DURBAN. Stadion Moses Mabhida - 69.950 gledatelja; Sudac: Viktor Kassai (Mađarska); Strijelci: 0:1 Puyol (73) Žuti kartoni: - Crveni kartoni: - NJEMAČKA: Neuer - Lahm, Friedrich, Mertesacker, Boateng (od 52. Jansen) - Trochowski (od 62. Kroos), Khedira (od 80. Gomez) - Schweinsteiger, Podolski, Ozil - Klose. ŠPANJOLSKA: Casillas - Ramos, Pique, Puyol, Capdevila - Xabi Alonso (od 89. Marchena), Xavi, Iniesta, Busquets - Pedro (od 85. David Silva), Villa (od 80. Torres) (H)

