Novi podaci mogu značiti da je 152 milijuna do 317 milijuna litara nafte isteklo u Meksički zaljev od eksplozije i požara na platformi Deepwater Horizon 20. travnja, a niža je procjena gotovo četiri puta veća od naftne mrlje nastale 1989., nakon nasukavanja tankera Exxon Valdez kraj obale Aljaske. VIDEO: Nafta još uvijek suklja u Meksički zaljev (10.06.2010.)više Procjenu količine nafte koja istječe iz bušotine objavila je Marcia McNutt, direktorica Američkog instituta za geološka istraživanja. Napomenula je da se radi o procjeni količine nafte prije rezanja cijevi na izlazu iz bušotine, na 1500 metara dubine, koje je moglo povećati tu količinu. Revidirani brojevi su posljednji u nizu procjena koje stalno rastu otkako znanstvenici analiziraju video snimke istjecanja nafte. Prva je procjena bila 1000 barela dnevno, potom je BP dugo baratao s podatkom o 5000 barela dnevno, da bi vladin znanstveni tim podigao tu procjenu na 11.000 do 19.000 barela dnevno. Ista skupina znanstvenika sada je zaključila da je "s obzirom na ograničene podatke koji su dostupni i malo vremena za obradu tih podataka, najbolja procjena za prosječni protok kod istjecanja nafte ... između 25.000 do 30.000 barela dnevno, ali može biti najniže 20.000 barela dnevno ili najviše 40.000 barela dnevno", navela je McNutt u objavljenoj procjeni. BP je objavio kako neće biti u stanju zatvoriti bušotinu prije kolovoza, kada će biti dovršene dvije usporedne bušotine na istom ležištu nafte. Kupola koju je prošloga tjedna postavio nad oštećenu bušotinu, hvata oko 15.000 barela dnevno, koji se crpe u tanker na površini. Dužnosnici korporacije predviđaju da će sljedeći tjedan biti u mogućnosti udvostručiti tu količinu, te dio nafte spaljivati na površini. Admiral Obalne straže Thad Allen, koji zapovijeda naporima saveznih vlasti na obuzdavanju zagađenja, zatražio je u četvrtak od uprave BP-a da pošalje odgovarajuće izaslanstvo na razgovore u Washington. Američke su TV mreže izvijestile da će se predsjednik Barack Obama u iduću srijedu sastati s direktorom Tonyem Haywardom i drugim čelnicima BP-a u Bijeloj kući. Obama je u četvrtak primio obitelji 11 žrtava eksplozije na platformi Deepwater Horizon. BP procjenjuje da je do sada potrošio 1,2 milijarde dolara reagirajući na naftnu mrlju, a taj će iznos vjerojatno narasti znatno više s isplatom potraživanja oštećenima i po sudskim tužbama. Naftni div pristao je četvrtak ubrzati isplate ljudima kojima su ugrožena sredstva za život zbog naftne mrlje koja je zatvorila 31 posto Meksičkog zaljeva za ribarenje, te ostavila bez turista brojna ljetovališta u priobalju. BP je objavio da je do sada isplatio više od 53 milijuna dolara za 20.000, od 42.000 podnesenih zahtjeva. Prethodni članci: Novinar zaronio u naftnu mrlju u Meksičkom zaljevu (09.06.2010.) Trebat će godine da se očisti naftna mrlja (07.06.2010.) Hina|Danas.hr 11.06.2010.

