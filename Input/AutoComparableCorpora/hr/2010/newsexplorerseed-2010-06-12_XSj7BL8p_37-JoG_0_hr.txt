Stadion Soccer City (Johannesburg) Ovaj spektakularni stadion bit će domaćin najvažnijih utakmica: otvaranja SP-a i finala. Izgrađen je 1987., a obnovljen uoči SP-a. Napravljen je da izgleda poput afričkog drevnog lonca 'calabasha', a posebno impresivno izgleda po noći. Riječ je o srcu južnoafričkog nogometa, na kojem je igrano i finale Afričkog kupa nacija 1996., kojeg je JAR tada i osvojio. Kapacitet mu je fantastičnih 90 tisuća gledatelja. Na SP-u na njemu će se igrati osam utakmica: pet po skupini (JAR protiv Meksika, Nizozemska protiv Danske, Argentina protiv Južne Koreje, Brazil protiv Obale Bjelokosti i Gana protiv Njemačke) te po jedna osmine finala, četvrtfinale i veliko finale SP-a. Stadion 'Green Point' (Cape Town) Nastao je na zemljištu na kojem su prije bili golf tereni. Prima 70 tisuća gledatelja i dovršen je u prosincu 2009. Nakon SP-a služit će za održavanje koncerata, te će na njemu nastupati jedan od profesionalnih nogometnih klubova iz Cape Towna: Ajax Cape Town ili Santos. Tijekom Mundijala na njemu će biti održano osam utakmica: pet po skupinama (Urugvaj protiv Francuske, Italija protiv Paragvaja, Engleska protiv Alžira, Kamerun protiv Nizozemske i Portugal protiv Sjevrne Koreje) te po jedna utakmica osmine finala, četvrtfinala i polufinala. Stadion 'Moses Mabhida’ (Durban) Riječ je o vrhunskoj multifunkcionalnoj areni koja prima 70 tisuća gledatelja, a svojim posjetiteljima omogućuje i panoramski pogled sa 350 metara visine. Prozvan je po bivšem zapovjedniku vojske Južne Afrike. Dizajn stadiona pronašao je inspiraciju u zastavi Južnoafričke republike. Za vrijeme SP-a na njemu će biti odigrano sedam utakmica: pet u skupinama (Njemačka protiv Australije, Španjolska protiv Švicarske, Nizozemska protiv Japana, Nigerija protiv Južne Koreje, Portugal protiv Brazila) te po jedna utakmica osmine finala i polufinala. Stadion 'Ellis Park' (Johannesburg) Nalazi se u centru Johannesburga i već je ugostio brojna sportska događanja, uključujući i finale Kupa konfederacija prošle godine. Izgrađen je 1928. godine, a srušen i ponovo izgrađen 1982. godine. Kapacitet mu je 62 tisuće gledatelja, a na njemu inače igra jedan od najpopularnijih nogometnih klubova u zemlji, Orlando Pirates FC. Na SP-u bit će domaćin na sedam utakmica: pet po skupinama (Argentina protiv Nigerije, Brazil protiv Sjeverne Koreje, Slovenija protiv SAD, Španjolska protiv Hondurasa, Slovačka protiv Italije) te po jednu utakmicu četvrtfinala i osmine finala. Stadion 'Free State' (Mangaung/Bloemfonten) Stadion je preuređen za Kup konfederacija 2009., a izgrađen 1952. Nalazi se u gradu Mangaungu, koji je poznat po fanatičnim navijačima koji obožavaju sport. Na njemu su već održane brojne veliki ragbi i nogometne utakmice, a lokalni klub Blomfontein Celtic strašno je popularan. Kapacitet stadiona povećan je na 45 tisuća gledatelja. Na njemu će se igrati šest utakmica SP-a: pet po skupinama (Japan protiv Kameruna, Grčka protiv Nigerije, Slovačka protiv Paragvaja, Francuska protiv JAR-a, Švicarska protiv Hondurasa) te jedna utakmice osmine finala. Stadion 'Nelson Mandela Bay' (Nelson Mandela Bay/Port Elizabeth) Potpuno novi stadion koji je izgrađen 2009., i prvi je takav u ovom gradu na jugu države. Nalazi se na obalama North End jezera. Stadion ima jedinstveno konstruiran krov i prekrasan pogled na jezero. Kapacitet mu je 46 tisuća gledatelja. Na njemu će se igrati čak osam utakmica SP-a: pet po skupinama (Južna Koreja protiv Grčke, Obala Bjelokosti protiv Portugala, Njemačka protiv Srbije, Čile protiv Švicarske, Slovenija protiv Engleske) te po jedna utakmice osmine finala i četvrtfinala, kao i utakmica za treće mjesto. Stadion 'Mbombela' (Nelspruit) Još jedan od novoizgrađenih stadiona uoči SP-a. Naziv je dobio po riječi 'Mbombela' koja označava jedan od 11 službenih jezika u Južnoj Africi, a u doslovnom prijevodu znači 'puno ljudi zajedno na malom prostoru'. Kapacitet mu je 46 tisuće gledatelja. Bit će na SP-u domaćin četiri utakmice, sve po skupinama: Honduras protiv Čilea, Italija protiv Novog Zelanda, Australija protiv Srbije i Sjeverna Koreja protiv Obale Bjelokosti. Stadion 'Peter Mokaba' (Polokwane) Ime je dobio po jednom od boraca za slobodu potlačene crne rase. Riječ je o novom stadionu koji je izgrađen uoči SP-a, 5km udaljenog od starog koji je nosio isto ime. Dizajn je inspiriran lokalnom ikonom, baobab drvetom, a kapacitet mu je 45 tisuća gledatelja. Na ovom stadionu igrat će se četiri utakmice SP-a, sve po skupinama: Alžir protiv Slovenije, Francuska protiv Meksika, Grčka protiv Argentine, Paragvaj protiv Novog Zelanda. Stadion 'Royal Bafokeng' (Rustenburg) Riječ je o stadionu koji je izgrađen 1999. godine i već je ugostio brojne nogometne utakmice. Ime je dobio po etničkoj skupini Bafokend koja živi u Rustenburgu i bavi se rudarenjem platine. Kapacitet stadiona je 44.500 i udaljen je 12km od centra Rustenburga. Na njemu će se igrati šest utakmica na SP-u: pet po skupinama (Engleska protiv SAD, Novi Zeland protiv Slovačke, Gana protiv Australije, Meksiko protiv Urugvaja, Danska protiv Japana) te jedna osmine finala. Stadion Loftus Versfeld (Pretoria/Tshwane) Jedan od najstarijih stadiona u zemlji, izgrađen davne 1906. godine. Tada je mogao primiti samo dvije tisuće gledatelja, ali je doživio brojna unaprjeđena i na SP-u će moći primiti 50 tisuća gledatelja. Na njemu je Južna Afrika doživjela prvu povijesnu pobjedu protiv neke od europskih reprezentacija, protiv Švedske 1999. godine. Inače je stadion dom ragbijaškog kluba Blue Bulls i na njemu je igrano i SP u ragbiju 1997. Na nogometnom SP-u bit će domaćin šest utakmica: pet po skupinama (Srbija protiv Gane, JAR protiv Urugvaja, Kamerun protiv Danske, SAD protiv Alžira, Čile protiv Španjolske) te jedne osmine finala.

