05/05/2010 Ministar pravosuđa Ivan Šimonović dolazi na najvišu međunarodnu dužnost koju je do sada obnašao jedan Hrvat. Nataša Radić za Southeast European Times iz Zagreba -- 05/05/10 [AFP] Ministar pravosuđa Ivan Šimonović imenovan je u ponedjeljak (3. svibnja) za pomoćnika glavnog tajnika UN-a za ljudska prava. To mjesto uspostavljeno je prošle godine i Šimonović će biti prvi dužnosnik koji dolazi na njega. To je inače najviša međunarodna dužnost koju je do sada obnašao jedan hrvatski dužnosnik. "Uvijek sam bio angažiran na pitanjima ljudskih prava, čak i kao ministar pravosuđa", kazao je Šimonović novinarima. "Bio sam zainteresiran za to područje rada tijekom cijele svoje karijere diplomata i sveučilišnog profesora". Hrvatski predsjednik Ivo Josipović izjavio je kako je "vrlo ponosan na taj uspjeh, ne samo zato što je to veliki izazov za Šimonovića, već i zato što je to priznanje i za hrvatsku diplomaciju". Čestitajući Šimonoviću, potpredsjednica vlade Đurđa Adlešić kazala je kako su on i njegov rad "skoro nezamjenjivi u vladi". Novoimenovani dužnosnik izjavio je u utorak kako bi volio završiti pravosudne reforme koje su potrebne za pridruživanje Hrvatske EU prije no što preuzme novu dužnost u New Yorku. Šimonović uživa visoku potporu javnosti. Trudio se učiniti pravosuđe zemlje transparentnijim, a vladavinu zakona učinkovitijom. Njega će naslijediti državni tajnik za pravosuđe Dražen Bošnjaković, koji je radio rame uz rame sa Šimonovićem na preustroju pravosuđa. Slični članci Loading UN je priopćio kako je Šimonović izabran među 128 kandidata iz cijelog svijeta te kako ima "široko iskustvo na području međunarodnog razvitka, ljudskih prava, izgradnje mira i razvitka nacionalnih institucija, čime se bavio na političkoj i akademskoj razini". U konačnoj fazi procesa imenovanja, on i troje ostalih kandidata imali su videokonferenciju s glavnim tajnikom UN-a Banom Ki-moonom, koji je s njima razgovarao o različitim međunarodnim pitanjima i pitanjima vezanim za ljudska prava. Šimonović je bio ministar pravosuđa od 2008. godine. Prije toga bio je zamjenik ministra vanjskih poslova i profesor prava na Zagrebačkom sveučilištu. Također je obnašao dužnosti potpredsjednika i predsjednika Gospodarskog i socijalnog vijeća UN-a (ECOSOC) od 2001. do 2003. godine. Ovaj tekst poručio je SETimes.com. Loading Glasovanje Loading Your email has been sent.

