Novoizabrani poslanik iračkog parlamenta iz redova koalicije bivšeg iračkog premijera Ijada Alavijeva "Irakija" ubijen je u Mosulu pošto su naoružani napadači pucali na njega iz vozila u pokretu. Bašar Mohamed Hamid al Akidi je bio ranjen u grudi u napadu koji je izvršen ispred njegove kuće u zapadnom delu Mosula na severu Iraka, ali je ubrzo podlegao zadobijenim povredama. "Naoružani napadači ubili su Bašira al Hamida iz Liste Irakija", potvrdio je policijski kapetan Mohamed Taher, prenela je agencija Rojters. U istom napadu njegov vozač je ranjen. Portparol Alavijeve koalicije "Irakija" Abdul Rahman al Budeir saopštio je da su irački zvaničnici uhapsili dvojicu osumnjičenih za atentat, navela je agencija AP. Američka agencija navodi da, za sada niko nije preuzeo odgovornost za taj napad, ali irački zvaničnici navode da je ubistvo politički motivisano. Al Akidi (33) bio je biznismen i posedovao je fakultetsku diplomu iz kompjuterskih nauka. Ubijeni poslanik bio je pripadnik Alavijeve koalicije "Irakija" koja je na izborima 7. marta osvojila 91 mesto u iračkom parlamentu, pošto su tu političku koaliciju podržali brojni suniti u oblastima poput grada Mosula da "usko porazi" koaliciju koju je predvodio šiitski irački premijer Nuri al Maliki.

