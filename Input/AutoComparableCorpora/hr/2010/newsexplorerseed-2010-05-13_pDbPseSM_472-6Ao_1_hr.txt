Devetogodišnji dječak iz Holandije, jedini preživjeli u avionskoj nesreći u Libiji, u kojoj su poginule 103 osobe, upućen je danas medicinskim transportnim avionom natrag u svoju zemlju, nekoliko sati pošto mu je rečeno da se među nastradalima nalaze njegovi roditelji i dvije godine stariji brat. Doktor Sadig Bendala je rekao da se dječak Ruben van Assouw oporavlja dovoljno dobro da bi mogao da bude prebačen u Holandiju, javio je AP. Ruben je, zbog višestrukih prijeloma obje noge, bio podvrgnut operaciji koja je trajala četiri i pol sata, a prema riječima doktora Bengale, njegovom preživljavanju su doprinijeli mnogi faktori, uključujući mjesto na kome je sjedio u avionu. Avion "Airbus 330-200" libijske aviokompanije "Africa airways", koji je krenuo iz Johannesburga, srušio se u srijedu prilikom slijetanja na aerodrom u Tripoliju. Više od dvije trećine putnika koji su nastradali su bili holandski turisti, a među žrtvama nesreće su i putnici iz Libije, Južne Afrike, Belgije, Austrije, Njemačke, Francuske, Zimbabvea i Velike Britanije. Neimenovani sigurnosni izvori su naveli da je pilot možda pokušao da izbjegne lošu vidljivost izazvanu izmaglicom od sunčeve svjetlosti, a istraga o utvrđivanju uzroka ove avionske nesreće je u toku.

