Već desetak dana svjedoci smo poplava koje su zahvatile Posavlje, posebno Turopolje, Podravinu i dio Istre, Slavonije.. Dramatične TV snimke ušle su u naše domove, svjedočeći o elementarnoj katastrofi koja je nanijela - i još nanosi – velike štete domaćinstvima, gospodarstvu, svima nama. Svjedoci smo ogorčenja stanovništva poplavljenih područja koje s negodovanjem prima pojavljivanje Jadranke Kosor i Ivana Šukera među njima. Pišem ovaj tekst i stoga što sam u svom prvom stanu u Zagrebu, na Trnju, doživio neugodnu poplavu stana u niskom prizemlju, nakon jednog ljetnog nevremena, i sam osjećaj nemoći zbog prodiranja vode, pamtim kao vrlo neugodan, traumatičan. Voda će se povući Božjom zaslugom, tj. prestankom obilnih kiša i sunčanim vremenom, no pitanje je da li ćemo izvući pouke iz ove najnovije elementarne nesreće. Naime, jedan dio nesreće je snaga prirode i s njenom razornom moći, susreću se i dobro organizirana i bogata društva. Kao i mnogo drugoga, i elementarna nepogoda u nas, u Hrvatskoj, prelama se na nama svojstven način. Naime, uznemirujuće su snimke gdje su kuće opkoljene dubokom vodom, ljudi su ostali u njima, nitko, ama baš nitko ih nije obišao, samo helikopter uz zraka snimajući za neku TV mrežu. MNOGO PITANJA Ima tu mnogo pitanja, meni napamet padaju samo neka. l. Osnovno je mogao li se dio razorne snage nepogode predvidjeti i s tim u skladu pripremi ti se za nadalozeću katastrofu. Postoje meteorološke stanice, Državni hidrometeotrološki zavod, razmjena podataka sa susjednim zemljama, primjerice o vodostajima na rijekama.. Val bujice se pojavio u Sloveniji, gledali smo izvještaje i bilo je logično da se predvidi kako će taj val proći kroz Hrvatsku. Ne radi se samo o Zagrebu, radi se o širem području Hrvatske uz Savu i sjećam se prvih TV intervjua gdje nas se umiruje riječima kako je sve spremno za prihvat bujica, spominjao se odvodni kanal kao čarobno rješenje, uglavnom većeg razloga za brigu nema. Istina, Zagreb nije poplavljen, što je sasvim logično, jer nakon poplave l964., kada je Zagreb doživio kataklizmu, učinjen je učinkovit sustav obrane Zagreba od poplave Save. Međutim, o ovaj puta kao i ranije, zaboravljena su ostala područja, posebno dio od Zagreba do Siska, i taj dio Hrvatske plivao je i još pliva. Tek dio informacija o tome stiže do javnosti i moje je drugo pitanje: 2. Da li smo pravovremeno i objektivno informirani o događanjima, posebno, stižu li do javnosti protesti ogorčenog stanovništva kojima se malo ili nimalo priskočilo u pomoć?? Spominje se dezorganizacija, kaos, sve do toga da nije jasno da li je napravljen koordinirano plan obrane od poplave, jer da jest, onda se ne bi događalo da je na nekim mjestima bilo vreća., ali ne i zemlje, odnosno bilo je zemlje, ali ne i vreća za tzv. zečje nasipe. 3.Treće pitanje odnosi se na samoorganiziranje građana – postoji li Civilna zaštita, što su radili mjesni odbori, dobrovoljna vatrogasna društva, da li je iskazana solidarnost s ugroženim stanovništvom, i na koji način?? Dojma sam da se mnogo toga prepustilo improvizaciji, da prethodno nisu napravljene vježbe i sl. (mimohodi vatrogasaca nisu vježbe, ako s negdje masovno vježbalo ponašanje u slučaju poplava, ispričavam se). 4. Neobjašnjivo je pitanje zašto stanovnici iz ugroženih kuća nisu ih na vrijeme napuštali, ili ih uopće nisu napuštali?? Da li se radilo o slabim komunikacijama sa tim stanovništvom, da li o strahu da kuće ne budu opljačkane, o čemu se radilo?? 5. Peto pitanje odnosi se na trošenje sredstava koja se prikupljaju kroz razna davanja u svrhu izgradnje sustava za obranu od poplava – od raznih mjesnih, općinskih do gradskih doprinosa, prireza i poreza, do toga da se pitamo u čijim rukama je vodoprivreda, nije li to također područje za klijentelističko zapošljavanje, područje koje je dio državne strukture a što znači bez odgovarajuće kontrole, jedna sasvim lijepa hladovina? Nije li dio sredstava sakupljen u jedne svrhe (obrana od poplava- izgradnja kanala, ustava, melioracije itd.) otišao na neku drugu stavku u proračunima? Jer, malo surfanja pokazuje da imamo Hrvatske vode,( šef Jadranko Husarić žali se na nedostatak novca, voljan je odstupiti), vodoprivreda je izdvojen dio u Pankretićevu ministarstvu, zatim postoji Državna uprava za zaštitu i spašavanje, Državni centar za obranu od poplava itd.i tsl. Kakva je koordinacija među njima, kada nam voda dođe do grla, a mi to jedva primijetimo? TU SU OBEĆANJA J.KOSOR PROVIDNA Naime, ova elementarna nepogoda, kao i obilazak poplavljenih područja od strane premijerke, pokazala je da se reagiralo onako kako se općenito reagira i ponaša u hrvatskom društvu – zakašnjelo, demagoški, nesagledavanjem –nesuočavanjem s realnošću, pretpostavljanjem na osnovu impresija, a ne stvarnih podataka i informacija, slabim organiziranjem i nedostatkom stručnih kadrova. Ali, i stanovnici, navikli na SVEMOGUĆU DRŽAVU nisu pravovremeno skočili na noge, nego su očekivali da im, primjerice, i začepljene cijevi ispod mostova, ispred kuća, odčepi - neko ministarstvo, Vlada ili predsjednik Republike?? Naravno, to ni u kojem slučaju ne amnestira vladu Jadranke Kosor, nadležna ministarstva, nadležne agencije, posebno Državnu agenciju za zaštitu i spašavanje. I zar zaista premijerka treba biti svakom loncu poklopac, zar se ona mora oglašavati i procjenjivati da li su školske dvorane spremne primiti ugrožene, nadati se da nam one neće biti potrebne, obećavati pomoć hrvatske vojske, a onda se pojavi 200 vojnika itd. Prirodna nepogoda ne trpi lažna obećanja, u slučaju da nema pitke vode, moguće su epidemije, u slučaju da nema kruha, moguća je glad… NEKADA NNNI, danas zamalo NIŠTA Nekada davno imali smo akciju NNNI – Ništa nas ne smije iznenaditi-, postojalo je područje koje smo zvali ONO i DSZ -općenarodna obrana i društvena samozaštita (znali smo to u šali i zvati područje za OVO ili ONO), međutim, rađene su masovne vježbe u koje je uključeno bilo zamalo sve stanovništvo, sjećam se da su i te vježbe imale i propagandne svrhe, ali ipak je na taj način osposobljavano stanovništvo kako da se najučinkovitije suprotstavi vatri, vodi, potresu… Nisu mi danas poznate slične vježbe, no, zato gledamo izvještaj o međunarodnoj vojno - policijskoj vježbi u Gašincima (Slavonija) koja uključuje i - nastup policije prema prosvjednicima...??? Postojali su (i postoje) zakoni koji su regulirali posupanje u slučaju prirodnih nepogoda, postojale su obveze u smislu robnih rezervi, bilo je određenog reda, odvajala su se financijska sredstva za izgradnju skloništa, prikupljala pomoć za postradale od potresa, poplava… itd. Bilo je i ponešto tajnovitosti oko toga, ali danas mislim da za tu tajnovitost nema razloga. Ili jedino, ako se tom mistifikacijom ne pokriva naša opća neorganiziranost ili neučinkovitost, NEDOSTATAK SOLIDARNOSTI koja je, nažalost, došla do izražaja i u ovom vremenu elementarne nepogode kao što su poplave. Nije dovoljno staviti ispred VODE, pridjev HRVATSKE, valja im dati odgovarajući sadržaj i značaj, brinuti se o vodama kao važnom resursu Hrvatske, ali i gledati ih, ako dođu van kontrole, i kao opasnost na koju valja biti pripravan. Tweet Povezani sadržaji Još od ovog korisnika Tagovi

