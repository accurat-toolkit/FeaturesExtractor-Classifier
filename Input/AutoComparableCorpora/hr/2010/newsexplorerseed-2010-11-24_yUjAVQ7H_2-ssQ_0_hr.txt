Situacija u Irskoj nije bezazlena. “To što se događa u toj zemlji, pa i Grčkoj ne pomaže hrvatskim obveznicama”, kaže sugovornik Poslovnog dnevnika koji trguje tim vrijednosnim papirima. No, prinosi na hrvatske obveznice nisu se u posljednje vrijeme bitnije mijenjali. Spread na našu petogodišnju euroobveznicu sada se kreće oko 300 baznih bodova. Svaki poremećaj u financijskom svijetu, posebice u Europi, gotovo uvijek se odražava i na Hrvatsku. Situacija s Irskom i moguće posljedice na ‘periferiju’ Europe (Grčku, Portugal, Španjolsku, ali i središnju Europu), dovoljan su razlog za oprez. Od polovice listopada, spread irskih obveznica je sa 370 baznih poena, u odnosu na njemački Bund, na vrhuncu bio na 650, a sada je oko 500 baznih poena”, kaže sugovornik Poslovnog. No, podsjeća da dok su se irski spreadovi širili, naši nisu, što zapravo čudi. “Postoji nekoliko razloga zašto je to začuđujuće. Kad se promatra nekoliko situacija u Hrvatskoj, od javnog prepucavanja guvernera i premijerke, proračuna koji je deficitaran, rasta kojeg možda neće ni biti, i doda se Irska, za očekivati je neku reakciju”, smatra izvor Poslovnog dnevnika. Ističe kako Hrvatska ima pet obveznica na stranom tržištu. S obzirom na to da jedna dospijeva u ožujku, imamo zapravo četiri aktivne. Dobra makroekonomija “To je izuzetno malo izdanih obveznica u odnosu na druge zemlje. Također, upravo zbog spomenutih problema, ulagači su odlučili svoj fokus prebaciti na države srednje Europe jer su tamo stvari ‘klimave’, a ovaj dio Europe sada nije toliko zanimljiv. Za sada situacija nije toliko loša, no dovoljan je jedan veći problem i ona se može zaokrenuti”, upozorava izvor. Makroekonomski podaci idu nam na ruku. Prema udjelu javnog duga u BDP-u Hrvatska se nalazi u povoljnijoj situaciji nego spomenute države. Udio neto javnog duga kreće se oko četrdesetak posto, dok je u Grčkoj tri puta viši, pokazuju podaci Međunarodnog monetarnog fonda. Irska je, pak, prošle godine imala udio od 36,4 posto neto državnog duga u BDP-u, dok bi iduće trebala imati 55,2 posto. Domaću obveznicu (4 mlrd kuna) koja se očekuje, "tržište će bez problema 'progutati', sustav je visoko likvidan, banke 'nemaju kuda s novcem', a tu je i niska kamata na tržištu novca", pojašnjava izvor Poslovnog.

