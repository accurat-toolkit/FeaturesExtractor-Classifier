Trebalo bi biti neupitno da je Hrvatska nezavisna i suverena država koja sukladno tome vodi vanjsku politiku koja je u najboljem nacionalnom interesu. Oko ove stvari nema smisla polemizirati i raspravljati ako nekome nije jasna. Ono što je vrijedno promišljanja je koja je to vanjska politika najbolja za hrvatsku državu u ovom povijesnom trenutku, a da bi se sačuvala nezavisnost, ali i u svakom pogledu ojačala nacija u cjelini. Sigurno je da u međunarodnim odnosima, nakon što znamo koji su naši interesi, moramo naći one čiji interesi korespondiraju s našim interesima. To je najbolja garancija za savezništvo u međunarodnoj politici. Također je jedna realnost i ta da u svijetu ima nekoliko velikih sila s njihovim velikim interesima pa se tu najprije treba pogledati interesna geopolitička situacija te sukladno tome prikladno djelovati. Tu imamo SAD i EU (kojom, u biti, posredstvom masonerije na strateškoj razini upravlja Velika Britanija) kao velike sile s kojima ne možemo imati praktički nikakvih sukladnih interesa jer su u agresivnoj imperijalističkoj ekspanziji nasuprot svih nacionalnih država koje im se nađu na putu, a posebno nasuprot Hrvatske kao dominantno katoličke nacije. U ovom trenutku hrvatska opcija nezavisnosti i opstanka nacije je nepomirljiva sa anglo-američkom opcijom osvajanja teritorija i redizajniranja društvenog identiteta i kršćanske vjere. Upravo suprotno, mi moramo voditi politiku kojom ćemo se oduprijeti ovim težnjama sa zapada da nas integrira u svoje neopogansko carstvo novog doba. Ako glavna i neposredna opasnost dolazi sa zapada, onda treba pogledati na istok. Tu je Rusija kao velika sila koja ima svoje interese i ti interesi se sudaraju sa interesima SAD-a i Velike Britanije ili EU-a, za sada svejedno. To je dobra stvar za nas. Bilo bi loše da je suprotno. Jedan od najosnovnijih sukoba je borba oko strateškog položaja u smislu da se Rusiju kao želi okružiti i što više stisnuti, i, prirodno, da se Rusija želi izvući iz tog stješnjavanja u kut. Tu sada nastupamo mi, Hrvatska, sa svojom geopolitičkom pozicijom kakvu imamo. Ili, još bolje, kakvu nam je Bog dao. Hrvatska sa svojom pozicijom može puno toga napraviti, a osnovni preduvjet za sve je da se ima državni suverenitet. Mi raspolažući svojim suverenitetom imamo ono što Rusiji nasušno treba – izlazak iz okruženja budući Rusija kao zemlja hartlanda izlazi iz obruča samo onda kada ima pristup toplom moru. Da bi došla do toplog mora Rusija praktički nema druge opcije doli Jadransko more, odnosno istočnu obalu Jadrana. A ona je naša. Bile su neke projekcije tzv. ''velikog skoka na jug'' i alternativnog izlaska Rusije na topla mora preko Irana, ali je jasno da to nije realno i da u biti ide protivno ruskim nacionalnim interesima ući u sukob s velikim iranskim narodom koji stoji na putu toj opciji. Druga alternativa je preko Turske izbiti na Mediteran, no to je jednako tako nerealno i praktički nemoguće. Tako ostaje izlaz preko Jadrana kao ona opcija koja je Rusiji dostižna, ili, barem najmanje nemoguća za izvesti. Rusija je jako dobro svjesna važnosti Jadrana i što bi značilo izaći na toplo more, i to još k tome na Mediteran, središnje more. To zna i anglo-američka strana i zato je Hrvatska ugurana u NATO jer kako Rusija želi izaći, tako ih anglo-amerika želi blokirati. Trenutno se Rusija pozicionira preko Srbije, ali to je također praktički izgubljena bitka za Ruse jer Srbija tjerajući svoje velikosrpske interese u biti upravo radi ono što odgovara anglo-amerikancima. Naime, kada je ovo područje preko kojeg bi Rusija htjela probiti blokadu u stanju sukoba, već samo to stanje konflikta, ratova i nesigurnosti predstavlja blokadu Rusije. Iz tog razloga pozicija suverene i nezavisne Hrvatske daje nam jake adute jer mi onda u ruci držimo rampu i po našoj želji je otvaramo ili spuštamo. Rusija više treba nas nego mi njih i to je dobra startna pregovaračka pozicija. Rusija je naš prirodni saveznik u međunarodnim odnosima, naravno, ukoliko Rusija ne vodi samoubilačku politiku pa radi protiv sebe. Ni to ne treba isključiti jer glupost je uvijek moguća i često se upražnjava, samo da se zna. Na našem primjeru u zadnjih desetak godina to se najbolje vidi. Hrvatska je važnija od Srbije u geopolitičkom i strateškoj procjeni interesa velikih sila, a posebno Rusije. Hrvatska ima obalu, otoke i svoje more, a Rijeka je skriveni dragulj u kruni hrvatske državne nezavisnosti. Da bi bili pouzdan saveznik Rusiji je u interesu da budemo stabilni i što čvršći u odnosu na pokušaje anglo-američke strane da ovo područje dovede u stanje destabilizacije i kaosa kojim je Rusija blokirana. Onome kome je u interesu da budemo stabilni neće dozvoliti da Srbija iskorači preko Drine i time u prostor unese trajnu nestabilnost barem u narednih stotinu godina. To je interes upravo ove druge strane, anglo-američke, i zato možemo vidjeti kako njihovi agenti odrađuju taj posao. Nije ih teško prepoznati, ima ih na svim stranama i zajedničko im je da posredno ili neposredno zastupaju politiku srpskog prelaska Drine, a što predstavlja nešto s čime se ni jedna mudra hrvatska politika ne može složiti. U svemu skupa svoju ulogu ima i jedna svjetska sila kakva je Njemačka. Istina, kastrirana sila, ali ipak sila. I vol predstavlja silu, iako nije bik. Tako i Njemačka. I Hrvatska mora igrati na tu kartu interesa Njemačke kao svjetske sile jer onih koji će zastupati naše interese nikad previše. Kao i Rusija i Njemačka ima interes izići na Mediteran i to je opet kao i Rusiji jedino preko Hrvatske realno ostvarivo. Također, osim Jadrana mi imamo i Dunav te smo tako spojeni sa industrijskim srcem Europe. Tu, u europskom centru, Nijemci vrijedno i marljivo rade jako dobre stvari koje prodaju diljem svijeta i u interesu im je što brže i jeftinije ih dostaviti, kao i uvesti ono što im treba. To sve može ići preko Hrvatske. Od Rijeke preko Siska na Vukovar i Dunav. Zato je i u Njemačkom interesu da Hrvatska bude stabilna i jaka pa da nas ne može svatko poremetiti i tako ugroziti navedenu prometnu liniju. I sad, samo treba malo mućnuti glavom i shvatiti da se dvije velike sile podudaraju u interesima na način da se tu odlično uklapaju i naši interesi – što je ono najvažnije. Barem nama. Mudra politika bi bila ona koja bi ovu spoznaju iskoristila na način kako je to Dubrovačka republika majstorski iskoristila za svoj prosperitet i blagostanje. Ne treba ovdje otkrivati toplu vodu. Sve se već zna. Opet se vraćamo na pitanje volje, političke volje, snage i izgrađenosti karaktera onih koji vode državu kao i njihovog intelekta. Ukoliko su moralni i mudri onda će Hrvatsku izgraditi na ovoj poziciji spajalice Rusije i Njemačke, spajanja njihovih interesa, a tim spajanjem se i više nego parira anglo-američkoj strani te se time uspješnom diplomacijom oslobađamo imperijalnog nasrtaja s te strane od te moćne i snažne sile kakva je anglo-američka i koja prijeti da nas uništi njihovim visokorazvijenim metodama ratovanja mekom silom. Uostalom, o tome kako je po anglo-američke interese opasna bilo kakva suradnja i savezništvo Rusije i Njemačke piše Henry Kissinger: "Nijednoj zemlji nije cilj da Njemačka i Rusija postanu glavni partneri ili glavni suparnici. Ako te dvije zemlje postanu suviše bliske, javlja se opasnost kondominija, a u slučaju svađa i sukoba između njih, Europa bi se mogla naći u još ozbiljnijoj krizi. I Americi i Europi u interesu je izbjeći sukobljavanje i natjecanje neobuzdane nacionalne politike Njemačke i Rusije u srcu Europe. Bez američke pomoći, Velika Britanija i Francuska ne mogu održati političku ravnotežu u Zapadnoj Europi – u Njemačkoj bi mogle ponovno ojačati nacionalističke tendencije, a Rusija u tom slučaju ne bi imala globalnog sugovornika. Bez bliskih veza s Europom, Amerika bi mogla i psihološki, kao i geografski i geopolitički postati otok udaljen od obala Europe." ("Diplomacija", str. 774). Treba znati ovdje čitati između redova, kako se kaže, no nije teško za uočiti koliki je strah pred mogućnošću da se Rusija i Njemačka povežu u partnerstvo. Hrvatska ima idealnu, a ja bi rekao i Bogom danu, poziciju da bude svojevrsni posrednik u tom partnerstvu i da iz tog posredništva sebi priskrbi zadovoljenje svojih nacionalnih interesa. Poanta svega je opet stara priča koju nažalost stalno treba ponavljati jer živimo u Hrvatskoj gdje u političkoj nomenklaturi dominira dijalektika sluganstva: samo nezavisnošću možemo sebi izboriti korist, a nema veće koristi nego biti slobodan. Naša zemlja i naše more nemaju cijene kao što sloboda nema cijene. S druge strane, bez nacionalnog zajedništva nema nam slobode, nema nam ni oslobođenja. Nema nam druge nego biti Hrvatom i taj križ prihvatiti te posao nacionalnog opstanka odraditi kako spada. Autor: Marko Francišković vezani sadržaj Komentari (0) Napišite komentar Morate imati Facebook račun i biti prijavljeni da biste mogli poslati komentar.

