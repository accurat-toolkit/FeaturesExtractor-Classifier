Preko ove granice svaki mjesec ilegalno prijeđe nekih desetak tisuća stranaca, većinom iz Sjeverne Afrike i Južne Azije. Neki preplivavaju obližnju rijeku Evros, a drugi granicu prelaze krijući se u kombijima i kamionima koji ulaze u Grčku. Foto: AP Ilegalni useljenici u Pireju U zemlje Europske unije svake godine uđe više stotina tisuća ilegalnih useljenika. Zbog toga Unija na granici Grčke i Turske odnedavno provodi 'Operaciju Posejdon' kojoj je cilj smanjiti pritisak ilegalne imigracije. Kako u drugom od priloga iz serije o problemu imigracije u Europi izvještava Henry Ridgwell, na grčkoj strani granice okupili su se stražari i policajci iz niza europskih država. Mrkla je noć na granici Grčke i Turske. Austrijski i grčki policajci koriste termalne kamere kako bi u mraku otkrili ljude koji se pokušavaju iz Turske prebaciti u Grčku, a time i na teritorij Europske unije. Preko ove granice svaki mjesec ilegalno prijeđe nekih desetak tisuća stranaca, većinom iz Sjeverne Afrike i Južne Azije. Neki preplivavaju obližnju rijeku Evros, a drugi granicu prelaze krijući se u kombijima i kamionima koji ulaze u Grčku. Njemački nam policajac pokazuje opremu za otkrivanje sakrivenih 'ilegalaca': "Ova četiri senzora mogu otkriti otkucaje srca osobe koja se krije u vozilu." Grčki pogranični stražar opisuje kako su u jednom autobusu na dva kata bili otkriveni stranci: "Ovdje je trebao biti spremnik za vodu, ali je tu zapravo bio poseban prostor s dvostrukim dnom. Kada smo počeli bušiti, otkrili smo šest osoba koje su se tu skrivale." Uhvaćene se ispituje kako bi odali tko organizira ovakva ilegalna prebacivanja. Jedan danski policajac kaže da već desetak godina ispituje ilegalne useljenike koji tvrde da su propješačili gotovo čitavu Tursku, ali da ih nadomak granice trpaju u vozila – kako kaže – 'kao stoku'. Očito je da netko na ovome zarađuje velik novac – kaže ovaj Danac. Agencija Europske unije za sprečavanje ilegalnog useljavanja, Frontex, u Pireju, luci Atene, ima područni ured. Njegov direktor, Ilkka Laitinen, kaže da su najveći problem državljani Maroka, Alžira i Afganistana: "Danas je vrlo lako u tim zemljama kupiti jeftinu avionsku kartu za Tursku. Kada ste u Istanbulu, razmjerno je lako naći nekoga tko će vas prebaciti preko granice." Dvojica uhićenika, Abdul Samat i Nabir Hamad 20 su dana putovali od Bangladeša do Grčke, preko Indije, Pakistana, Irana i Turske. Kažu da nisu gotovo ništa jeli, a čim su došli u Grčku – uhapšeni su. No, ubrzo su i pušteni jer u grčkim prihvatnim centrima za ilegalce više nema mjesta. Njih dvojica su inače među sretnijima. Svake godine pogine na stotine stranaca koji pokušavaju preplivati rijeku Evros, koja dijeli Tursku i Grčku. Afganistanac Wajid Sharifi pokazuje jedno od provizornih groblja, gdje su 'ilegalci pokopani zajedno, u svojevrsnoj masovnoj grobnici: "Ljudi koji su ovdje pokopani sanjali su da dođu u Europu, kako bi živjeli bolje. No, utopili su se u rijeci ili su stali na minu, i sada ovdje počivaju." Islamski svećenik u obližnjem selu kaže da u blizini ima nekoliko ovakvih masovnih grobnica. A za one sretnike - koji prežive ulazak u Europu – problemi zapravo tek počinju.

