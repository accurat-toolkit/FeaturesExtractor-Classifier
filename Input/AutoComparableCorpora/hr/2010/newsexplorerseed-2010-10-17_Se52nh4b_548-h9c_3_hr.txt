Pred oko 50 tisuća hodočasnika okupljenih u Vatikanu, papa Benedikt XVI. proglasio je svetima jednog svećenika i pet redovnika i redovnica. Među novim svecima je i prva australska svetica Mary MacKillop (1842.-1909.), utemeljiteljica reda Sestara svetog Josipa od Presvetog Srca. Sestra MacKillop, zajedno s još 47 časnih sestara, izbačena je 1871. iz Katoličke crkve. Prijavljivanje nedjela jednog svećenika pedofila tek je dio njezinih otvorenih sukoba s tadašnjim australskim klerom. Ekskomunikacija je poslije povučena. Time je otvoren put onome čemu je posvetila svoj život - pomaganju djeci, siromašnima, bolesnima, hendikepiranima, i to obrazovanjem. Osnovala je više od 40 škola u Australiji i Novom Zelandu. Posvetila se radu s ponižavanim i podcijenjenim Aboridžinima. Tisuće Australaca proslavile su proglašenje svoje prve svetice. Na jednoj od svečanosti, u Melbourneu, rodnom gradu Mary MacKillop, bila je i premijerka Julija Gillard, deklarirana ateistica. U Rim je na proglašenje osobno doputovao ministar vanjskih poslova Kevin Rudd. Mary MacKillop blaženom je proglasio papa Ivan Pavao II. prije 15 godina, a Vatikan joj je lani priznao drugo čudo, što je otvorilo put kanonizaciji. Od početka svojeg pontifikata 2005. papa Benedikt XVI. proglasio je 34 sveca.

