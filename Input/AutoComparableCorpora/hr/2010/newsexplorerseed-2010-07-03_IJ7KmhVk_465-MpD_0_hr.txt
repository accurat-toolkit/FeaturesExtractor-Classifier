Četrdesetdvoje ljudi ubijeno je, a 175 ranjeno u sinoćnjem terorističkom napadu bombaša samoubojica na Sufi hram u Lahoreu u Pakistanu. Uz kamera osiguranja, koje na žalost nisu spasile živote, još je jedino kineska televizijska ekipa CCTV-a pratila okupljanje muslimana na molitvu i ples, te snimila što se događalo, i to je objavljeno na televiziji! A dogodio se užas, samo nekoliko sati nakon što su pakistanski šefovi sigurnosti sami sebi čestitali što je mjesec lipanj bio prvi mjesec u dvije godine, a da se nije dogodio ni jedan napad! Podsjetimo da je najnoviji napad u Lahoreu, drugi u kratkom vremenu. Naime, u svibnju je ubijeno 94 ljudi u napadu na pripadnike sekte Ahmadi. Bio je to jasan signal koliko su ekstremisti odlučni da terorizam dovedu na ulice Lahorea, u srce Punjaba pakistanske najmnogoljudnije i najjače regije. Inače, sinoćnji smrtonosni udar na vjernike u hramu nije prvi napad na Sufije. Prošle godine u ožujku razoren je i hram u Pešavaru. Ubijanje u hramovima potvrda je stalno budnih terorista koje na žalost toliko hvaljena, a prije godinu dana pokrenuta, pakistanska vojna ofenziva nije zaustavila, a još manje eliminirala. Krenulo se sa sjeverozapada zemlje gdje talibani najjače udaraju i gdje su gotovo zavladali cijelom regijom. Milijuni ljudi morali su napustiti domove, tisuće kuća, škola, poslovnih zgrada je uništeno. Infrastruktura, inače slaba strana i bez talibana, nestala je u bombama kao i autoritet lokalnih vlasti. Pred takvom opasnošću, ali i pritiskom SAD-a, Vojni vrh se morao pokrenuti. Operacija isušivanje močvare uz sveprisutnu korupciju spotaknula se vrlo brzo na moćnim vojnim obavještajnim agencijama koje su krenule s primjenom inovativne politike razvrstavanja Talibana, prema procjeni: može li se s njima pregovarati ili ne! Stvorene su tako "dobre" i "loše" skupine Jihadista. Uzalud su bila upozorenja analitičara koliko je to opasno i destabilizirajuće. Za generale to je bio pun pogodak i u prosincu prošle godine objavili su pobjedu! Rezultati te pobjede vidljivi su i u Lahoreu. Od početka ove godine tri teroristička napada po broju žrtava izdvajaju se od ostalih gotovo "uobičajenih": 1. siječnja na odbojkaškoj utakmici ubijeno je 100 ljudi, 19. travnja ubijeno je 23 u akciji bombaša samoubojice na tržnici u Pešavaru, a 28. svibnja usmrćeno je 93 vjernika u dvije Ahmadi džamije u Lahoreu! Zaključak je više nego jasan: ekstremisti su aktivni kao i prije toliko isticane vojne ofenzive. Istodobno, razvoj događaja u susjednom Afganistanu ostavlja ih u uvjerenju da treba ustrajati, jer stranci će jednom otići, a oni ostaju! Trenutačno je u Afganistanu stvarna prijetnja da je za strance rat izgubljen. Dans su Talibani napali u Kunduzu američku humanitarnu agenciju koja radi na projektima obnove s vladom u Kabulu. Ubijeno je četvero ljudi, zgrada potpuno uništena! Nedavno istraživanje dovelo je do zabrinjavajućih činjenica. Od 120 područja pod udarima Talibana u 1/3 stanovništvo malo ili uopće ne polaže nade u vladu predsjednika Karzaia a više od 1/3 otvoreno podržava Talibane. Iako su u međuvremenu povećane međunarodne snage, sam njihov dolazak malo je toga okrenuo u željenome smjeru. Promjenjen je i američki zapovjednik savezničkih snaga, tvrde promatrači, ali tek treba vidjeti kakve će to posljedice imati! Jedna se odmah pokazala: Talibani su dodatno osnaženi odbili bilo kakve pregovore s predstavnicima NATO-a! Prošlog mjeseca Afganistan je tako postao najdužom američkom vojnom kampanjom u povijesti. Vijetnam je sada na drugome mjestu! Na sve ostalo bolje ne podsjećati. Iako razna izaslanstva, izvjestitelji tvrde kako se mnogi Afganistanci žele osloboditi talibana, ne zaboravlja se dodati bitno: kada bi samo vjerovali u alternativu! Tu bi trebao novi američki general na bojištu Petraeus donijeti toliko najavljivanu promjenu, koja bi se onda morala osjetiti i u Pakistanu. To kao gotovu činjenicu uzimaju lideri zemalja koje sudjeluju u iskorjenjivanju Talibana i vraćanju Afganistana normali koju u toj zemlji gotovo nitko više ne pamti. A što im drugo preostaje osim povlačenja?

