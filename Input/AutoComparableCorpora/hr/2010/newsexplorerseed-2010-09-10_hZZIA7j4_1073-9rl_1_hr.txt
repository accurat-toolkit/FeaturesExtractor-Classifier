Vođa jedne male crkve na Floridi, pastor Terry Jones, otkazao je planirano javno spaljivanje kopija Kurana na devetu godišnjicu terorističkih napada od 11. rujna. Pastor Jones je izjavio da je otkazao svoj prosvjed zato što je, kako tvrdi, postigao dogovor s muslimanskim vođama o premještanju lokacije novog islamskog centra u New Yorku dalje od takozvane Nulte točke odnosno mjesta gdje su se nekoć nalazili neboderi blizanci Svjetskog trgovinskog centra. Međutim, imam Feisal Abdul Rauf, koji je nadležan za projekt u New Yorku, izjavio je da nije postignut nikakav sporazum o promjeni lokacije te je izrazio iznenađenje Jonesovom izjavom. Muslimanski klerik koji se pojavio s Jonesom na Floridi, imam Muhamed Musri, rekao je da će u subotu otputovati s pastorom Jonesom u New York te razgovarati s imamom Raufom. Istodobno, pastora Jonesa jučer je nazvao ministar obrane Robert Gates i rekao mu da odustane od javnog spaljivanja Kurana jer bi njegov plan mogao ugroziti živote američkih vojnika. Agenti Američkog saveznog istražnog ureda, FBI-a, također su razgovarali s Jonesom ranije jučer. Jones je rekao da se promjenom lokacije izgradnje džamije u New Yorku ispunjava cilj njegove crkve – koja ima oko 50 članova – zato što, tvrdi on, Amerikanci ne žele džamiju na mjestu Nulte točke. Izvor: Glas Amerike

