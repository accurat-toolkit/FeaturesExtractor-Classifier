U vojnim vježbama nazvanim "Nepobjedivi duh", koje će trajati do srijede, sudjeluje 8.000 vojnika, 20 brodova i podmornica te oko 200 zrakoplova, rekli su vojni dužnosnici, prenosi CNN. Američko ministarstvo obrane objavilo je ranije da su manevri odgovor na potapanje južnokorejskog ratnog broda Cheonan u ožujku, za koje je krivnja pripisana Sjevernoj Koreji. Namjena vježbi je pokazati odlučnost saveznika te poslati snažnu poruku u Pjongjang da zaustavi "provokativne i ratoborne postupke". Sjeverna Koreja je kritizirala vježbe, koje su počele u nedjelju u 6:30 sati po lokalnom vremenu. "Provokacije SAD-a dosežu do povreda privremene granice koju je utvrdila DNR Koreja i stoga ona ne osjeća potrebu da ostane vezana privremenom granicom koju je iscrtao SAD", prenijela je državna novinska agencija KCNA riječi glasnogovornika ministarstva vanjskih poslova u Pjongjangu. Riječ je o spornoj morskoj granici na istočnoj obali Korejskog poluotoka. "To je način reagiranja DNR Koreje na sadašnje 'vitlanje sabljom'. DNR Koreja je spremna za dijalog i za rat. Ona nije pogođena ni vojnim prijetnjama ni sankcijama", dodao je glasnogovornik. Nosač zrakoplova na atomski pogon USS George Washington i južnokorejski nosač Dokdo, predvodit će mornarički dio vježbi "Nepobjedivi duh" ispred istočne obale Južne Koreje, rekao je pukovnik Jonatan Withington iz američkih snaga u Koreji (USFK). Sjeverna Koreja u subotu je pojačala prijetnje protiv vojne vježbe, nakon održanih razgovora u demilitariziranoj zoni o potapanju korvete Cheonan. Sjeverna Koreja će se "legitimno suprostaviti sa svojom snagom nuklearnog odvraćanja, najvećim vježbama za nuklearni rat koje su ikada priredile snage SAD-a i marionetske snage Južne Koreje", prenijela je KCNA. Dva američka vojna dužnosnika rekla su za CNN da nisu zamijećeni nikakvi značajni pokreti postrojbi u Sjevernoj Koreji. Američki mediji u izvješćima ističu kako je čelništvo u Pjongjangu svjesno da bi ulazak u ozbiljan sukob donio poraz i pad njihovog režima, pa ne postoji zabrinutost da će krenuti dalje od "rata riječima". U petak su, u demilitariziranoj zoni između dvije Koreje, časnici iz Sjeverne Koreje održali razgovore o incidentu s Cheonanon, sa svojim kolegama iz zapovjedništva UN-a koji vodi SAD. Na dvosatnom sastanka u Panmunjonu, UN-ovo zapovjedništvo podsjetilo je Sjevernu Koreju da je Vijeća sigurnosti UN ovoga mjeseca osudilo napad na Cheonan. Vijeće sigurnosti je snažno osudilo napad, ne spominjući izrijekom Sjevernu Koreju, već je pozvalo na privrženost primirju s kojim je završen Korejski rat 1953., te istaklo nužnost "rješavanje otvorenih pitanja na Korejskom poluotoku mirnim putem". Istragom Seula, u kojoj su sudjelovali i međunarodni stručnjaci, utvrđeno je da je Sjeverna Koreja vjerojatno mini-podmornicom torpedirala korvetu Cheonan u ožujku, pri čemu je poginulo 46 južnokorejskih mornara. No, Pjongjang uporno poriče odgovornost za taj incident, a na razgovorima u petak njegovi su predstavnici ponovo zatražili da provedu vlastitu istragu. (hina/metro-portal)

