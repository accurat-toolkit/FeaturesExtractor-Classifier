Na današnji dan prije 32 godine, dakle 16. listopada 1978. godine, U Parizu su agenti UDBE ubili hrvatskog političara i publicista Brunu Bušića koji se je zalagao za hrvatsko osamostaljenje i izdvajanje iz tadašnje Jugoslavije. Povijesni događaji su kasnije, međutim, pokazali da je to bio pucanj u prazno, jer je Bruno Bušić kao personifikacija stoljetne hrvatske težnje za vlastitom državom, nadživio njihov pokušaj da njegovim ubojstvom ubiju i ideju za hrvatskim osamostaljenjem. Uhićen zajedno s dr. Franjom Tuđmanom Bruno Bušić je, da podsjetimo, za vrijeme Jugoslavije zbog svojih političkih stavova bio proganjan i zatvaran, te je među prvima, nakon gušenja Hrvatskog proljeća, 12. prosinca 1972. bio uhićen i pritvoren, da bi zajedno s dr. Franjom Tuđmanom i dr. Dragutinom Šćukancem, bio optužen i 13. listopada 1972. osuđen na dvije godine zatvora (kao i trećeoptuženi Franjo Tuđman). Nakon izlaska iz zatvora Bruno Bušić bio je podvrgnut neprestanom nadzoru i zlostavljanju. Budući da putovnicu nije mogao dobiti legalnim putem, Hrvatsku je napustio u rujnu 1975. s krivotvorenim putnim ispravama. Brzo postao najugledniji hrvatski političar u inozemstvu Nakon toga je gotovo dvije godine djelovao izvan iseljeničkih organizacija, da bi se početkom 1977. godine učlanio u Hrvatsko narodno vijeće (HNV). Na izborima za Drugi sabor HNV-a u svibnju i lipnju 1977. godine Bruno Bušić je dobio daleko najviše glasova od svih kandidata. Taj Sabor HNV-a nije samo personalnim promjenama u vodstvu organizacije simbolično naglasio ideju svehrvatske pomirbe, već je nagovijestio i koncepcijski zaokret u radu hrvatskog političkog iseljeništva. Djelovanje Brune Bušića nije zabrinulo samo šefove Udbe, nego i cijelu beogradsku političku i vojnu vrhušku. Pored toga, nakon kratkog vremena u izbjeglištvu Bruno Bušić je zamijetio dvije ključne stvari. Prvo, da ni zapadne velesile, kao ni istočno-europske, komunističke države na čelu s SSSR-om, nisu bile nimalo sklone hrvatskoj borbi za državnu samostalnost i nacionalnu slobodu, nego su svim sredstvima pomagale opstanak jugoslavenske države i Titovog režima. Doputovao na izvanredni sabor HNV-a Aktivnost Brune Bušića, dakle, nije zasmetala samo Jugoslaviji nego i nekim međunarodnim središtima moći kojima nije odgovarala pojava čovjeka u hrvatskom iseljeništvu, koji je hrvatskoj osloboditeljskoj politici mogao dati suvremene crte. Tadašnje hrvatsko iseljeništvo nije, naime, bilo sposobno naštetiti Jugoslaviji do mjere koja bi uzdrmala njezine temelje. U rujnu 1978., Bruno Bušić je, dakle, doputovao iz Londona u Pariz radi priprema za Izvanredni sabor HNV-a, koji je bio zakazan za 20. i 21. listopada 1978. u Amsterdamu. Beograd je, vjerojatno uz pomoć nekih stranih središta moći, odlučio da se Bruno ne smije pojaviti na tom skupu gdje bi mogao preuzeti potpuno vodstvo među hrvatskim političkim izbjeglicama. U Beogradu je, stoga, donesena odluka – Bruno Bušić mora biti ubijen. Francuske vlasti nikada nisu istražile ubojstvo Kad je 16. listopada 1978., nekoliko minuta poslije 23 sata ulazio u dvorište zgrade u kojoj je stanovao na adresi 57. rue de Belleville, Paris 19eme, za njim je potrčao ubojica i usmrtio ga iz neposredne blizine. Svjedoci su izjavili da je jedna osoba slijedila žrtvu, pucala u nju i pobjegla. Nakon višegodišnje, ne pretjerano marljive istrage, francuske vlasti su u skladu sa zahtjevom državnoga odvjetnika Republike Francuske od 18. lipnja 1982. obustavile istražni postupak protiv nepoznate osobe za kazneno djelo ubojstva Brune Bušića. (Više o toj temi možete pročitati na web stranici Kluba hrvatskih povratnika iz iseljeništva na adresi www.klub-povratnika.com.hr). Misa zadušnica za Brunu Bušića služit će se danas (16. listopada) u 17 sati u crkvi Svetog Marka u Zagrebu.

