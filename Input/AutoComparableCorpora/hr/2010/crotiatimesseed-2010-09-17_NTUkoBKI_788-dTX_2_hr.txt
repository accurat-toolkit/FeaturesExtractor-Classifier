Čini se da se Hypo Alpe Adria grupa, koja je sada u vlasništvu austrijske države, polako oporavlja od beskrajnim malverzacije njezine prethodne uprave, predvođene Wolfgangom Kultererom koji trenutno sjedi u klagenfurtskom istražnom zatvoru. Naime, jedno od brojnih kontroverznih ulaganja Hypo banke u Istri moglo bi uskoro posrnuloj banci početi donositi profit. Marina u Novigradu, čija je izgradnja financirana kreditima Hypo banke u vrijednosti od 22 milijuna eura, jučerašnjom je odlukom hrvatske Vlade prepuštena na upravljanje koruškoj banci. Spor oko koncesije nastao je zbog toga što je prvotni graditelj marine, firma Civitas Nova, bankrotirao, te je u cijelu priču ušao i Austrijanac Harald Fischl. Ovaj bivši konobar postao je tijekom devedesetih, kako se to kaže, ugledni poduzetnik, zahvaljujući svojim vezama s pokojnim ultradesničarom Jörgom Haiderom, a i danas je član njegove stranke Savez za budućnost Austrije. On je od propale firme Civitas Nova kupio udio u marini, kako tvrdi, te optužuje hrvatsku Vladu da je donijela 'političku odluku', čije će preispitivanje tražiti i na sudu. Hypo banka pak pokušava naplatiti svoje uložene kredite u izgradnju marine, koja ima 400 pristanišnih mjesta, a u sklopu koje se nalazi i luksuzni hotel Nautica. Fischl i Hypo će se pokušati dogovoriti, kako bi izbjegli sud, o zajedničkom upravljanju marinom, no teško da će u tome uspjeti, s obzirom na dugi sukob kojem je na kraju presudila hrvatska Vlada. Zato će se austrijska vlada morati pozabaviti ponudom misterioznog grčkog bogataša Vasileiosa Xeniadisa, koji joj nudi 1,35 milijardi eura za kupnju cijele Hypo banke! Isprva je Xenadis nudi samo 400 milijuna eura, no tijekom ljeta je ponuda narasla do milijarde, a sada iznosi i još više. Xenaidis se inače bavi transportom nafte, a sjedište njegove firme je u grčkom Pireju. Početni interes grčkog milijardera odnosio se na brojne jahte, avione, golf-terene i dvorce u vlasništvu Hypo banke, no sada jednostavno želi cijelu banku te mu nimalo ne smeta što Hypo banka sjedi na četiri milijarde eura loših kredita. Xenaidis je uvjeren da Hypo ima budućnost i neće zatvarati filijale banke u jugoistočnoj Europi, gdje se najviše proširila. Austrijska vlada je započela postupak provjere ove ponude, a milijarder Xenaidis najavljuje da se na sastanku u Beču može pojaviti u roku od tri sata. Jedan od prijepora oko moguće prodaje Hypo banke grčkom bogatašu jest i činjenica da se sumnja da bi banku mogao iskoristiti za pranje novca koji je zaradio u sumnjivim poslovima s naftom. Ukoliko je doista tako, onda je Xenaidis izabrao kupiti pravu banku.

