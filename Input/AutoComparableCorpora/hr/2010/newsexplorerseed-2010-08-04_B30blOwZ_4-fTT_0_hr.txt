Soline su jedno najstarijih naselja Dugog otoka. Spominju se u ispravama iz 1114. god. kao i njegove solane. Smještene su na južno-zapadnoj strani otoka, a sastoje se “burnjega” i “japršnjega” dijela. Mjesto je dobilo ime po svojim solanama (sol – lat. sal) koje od davnine postoje u dubokom i prostranom zaljevu Solišćica. Kao i mjesto Luka na istoimenom otoku, Soline su položene na istočnoj strani široke uvale pa ih ljeti osvježava ugodni maestral. Južno od mjesta, prema otvorenoj morskoj pučini, kulfu, prostire se bijela pješčana uvala Saharun, okružena šumicom i kristalno prozirnim morem. Veoma je prikladna za kupanje zbog svoje prostrane pješčane plaže. Crkva sv. Jakova, apostola, spominje se u 15. st. Renovirana je 1547. god. i bila pokrivena kamenim pločama (Bianchi). God. 1579. “ecclesia S. Jacobi Salinae” bila je podređena Božavi. U 11. st. su Soline zaselak Velog Rata, podređen župi Božavi. One su 1685. postale ovisna, a 1863. neovisna kapelanija. Datum gradnje crkve sv. Jakova, god. 1574. bio je uklesan na nadvratniku portala glagoljskim pismenima – ” inscriptione glagolitica”, ali je taj natpis uništen udarom groma 1879. godine (Jelić, Fontes XVI. st, Veglae 1906. Addenda str. 61 – br. 194). Ta je crkva imala tri oltara (dva drvena). U ž. crkvi se čuva vrijedan gotički kalež na čijem je podnožju ugraviran latinski natpis koji svjedoči da je bio izgrađen za crkvu sv. Grgura u Vrani “pro anima Drage filiae Matei Bonmig – za dušu Drage, kćeri Mate”. U Soline je dospio mnogo kasnije (v. I. Petricioli, Zadarsko otočje, str. 104). Crkvu sv. Jakova u V. Ratu (Soline) dala je podići zadarska plemkinja Dobra, udovica Jakova Fanfonje. Sačuvan je dokument od 24. kolovoza 1397. u kojem izvršioci oporuke isplaćuju zadarskom graditelju Andriji Desinom 300 dukata za gradnju crkve sv. Jakova u V. Ratu (Soline). Izbor zaštitnika (titulara) je svakako u vezi s imenom Dobrina pok. muža Jakova Fanfonje (v. Emil Hilje, zadarski graditelji, Radovi Fil. f. Zadar, 1992. str. 128). Crkva sv. Jakova naziva se 1424. god. “Ecclesia S. Jacobi posita in Puncta Insulae Magnae… na Rtu Dugog otoka”, tj. u Velom Ratu. U to vrijeme crkva sv. Jakova je bila jedina na području zapadnog rta Dugog otoka, tj. Solina i Velog Rata. Soline su bile tek zaselak Veloga Rata, a oba mjesta podređena Božavi (v. A. R. Filipi, Radovi JAZU u Zadru, sv. VI-VII. Zagreb 1960, str. 153.). Mjesno groblje se nalazi nedaleko ž. crkve. Župnikov dom je izgrađen 1850. i 1896. god. proširen. Solinska zvona Na pročelju župne crkve sv. Jakova diže se starinski bijeli zvonik “na preslicu”. Na njemu su smještena dva zvona novije provenijencije. Nabavljena su 1923. god. za vrijeme upravitelja župe don Srećka Pavić. Na većem su zvonu natpisi: GOSPE OD RUŽARIJA, SV. FABIJANE I SEBASTIJANE, MOLITE ZA NAS! NABAVILA ŽUPA SOLINSKA ZA ŽUPNIKOVANJA DON SREĆKA PAVIĆ. Manje zvono nosi natpise: SOLINE – SV. JAKOV. LJEVAONICA ZVONA JAKOV CUKROV – SPLIT – 1923. OD MUNJE I GROMA, OSLOBODI NAS, GOSPODINE! Broj pučanstva Godine 1527. imale su Soline sa Božavom i Velim Ratom ukupno 225 stanovnika. Kasnije, prema Šematizmu, Soline su g. 1818. brojile 150 duša. God. 1843. – 189 stanovnika. God. 1856. – 227 st. God. 1873. – 256. st. God. 1890. – 325. God. 1900. – 366 st. u 43 obitelji. God. 1913. – 50 kuća i 395 duša. God. 1927. – 400 st. i 51 odsutnih. God. 1948. – 69 kuća i 386 st. God. 1953. – 376 st. God. 1981. – 145 st. Danas – 70 stanovnika. Glagoljica Matične župne knjige vodile su se glagoljicom najprije na Božavi, a potom i na Solinama. Sačuvala su se samo dva glagoljska kodeksa: Matica krštenih – g. 1793.-1863., Skula sv. Jakova – 1720.-1820. U ž. crkvi čuva se 10 tiskanih glag. misala i časoslova. Župa Soline dala je u svojoj povijesti 25 svećenika glagoljaša. U ovom stoljeću dale su dvojicu svećenika: 1. Don Anđela Kolić, rođ. 26. 9. 1923. Zaređen za sveć. u Đakovu 1949. Danas župnik u Istu. 2. Don Zlatko Kolić, rođ. 10. 7. 1936. Zaređen 1961. god. u Zadru. Dugo bolovao i preminuo u Zadru 10. stud. 1988. godine. Sjemeništarac Robert Stipanov preminuo je 30. srpnja 1937. god. kao učenik 5. razr. šibenske gimnazije. Župnici 20. stoljeća Don Joso Mirković, iz Velog Rata 1900. – 1916. Don Ivan Silvestrić, iz Silbe 1916. – 1925. Don Vladislav Cvitanović, iz Velog Iža 1925. – 1934. Don Srećko Pavić, iz Tisnoga 1934. – 1936. Don Josip Arnerić, iz Postira (o. Brač) 1936. – 1938. Don Ante Oštrić, iz Novigrada 1938. – 1950. Don Šanto Bilan, iz Velog Iža 1951. – 1954. Don Srećko Petrov, iz Brbinja 1954. – 1961. Don Ivo Pedišić, iz Pašmana 1961. – 1964. Don Ivan Miočić, iz Ražanca 1964. – 1968. Don Žarko Brzić, iz Sv. Filip-Jakova 1968. – 1970. Don Josip Marcelić, iz Preka 1970. – 1977. Don Mladen Kačan, iz Sutomišćice 1977. – 1978. Don Ante Erstić, iz Medviđe 1978. – 1981. Don Anđelo Zorić, iz Božave 1981. - [1] Rozario Šutrin, Iz povijesti naših župa, Dugi otok III., Soline, u: Vjesnik zadarske nadbiskupije, God. XLIV. Br. 7-8/1999. str. 261-262.

