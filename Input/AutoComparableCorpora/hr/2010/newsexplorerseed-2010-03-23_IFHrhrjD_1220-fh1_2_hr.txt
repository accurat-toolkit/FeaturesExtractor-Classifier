18/03/2010 U tijeku je plan za izgradnju i obnovu skoro 30 zgrada. Goran Trajkov za Southeast European Times iz Skoplja -- 18/03/10 Projekt uključuje izgradnju i obnovu 30 zgrada u središtu Skoplja. [Tomislav Georgiev/SETimes] Veliko renoviranje glavnog grada Makedonije odvija se po planu nakon što je vlada prošlog mjeseca predstavila videoprezentaciju s detaljima promjena. Cilj je poboljšanje privlačnosti i administrativne funkcionalnosti Skoplja. Ministarstvo kulture i skopska općina Centar zaduženi su za provedbu projekta pod nazivom "Skoplje 2014". On uključuje izgradnju i obnovu 30 zgrada u središtu Skoplja. U okviru projekta također su predviđeni i brojni spomenici – uključujući statuu Aleksandra Velikog koja će biti postavljena na vrh nove fontane na središnjem Trgu Makedonija -- do konca godine. Gradonačelnik općine Centar Vladimir Todorović pojasnio je kako projekt predviđa Skoplje kao "arhitektonsku i urbanu cjelinu koja će dati gradu umjetnički izričaj". Poznata arhitektica Biljana Sekova izjavila je za SETimes kako je projekt vrlo ambiciozan i donosi Skoplju prijeko potreban arhitektonski i umjetnički sadržaj. "To je mješavina antičkog i baroknog stila, uz primjese starog grada Skoplja", kazala je. Statue rimskog imperatora Justiniana I, čije se mjesto rođenja možda nalazi u blizini današnjeg Skoplja, i srednjovjekovnog cara Samuila bit će načinjene od mramora. Ostali spomenici, uključujući onaj europskih svetaca i slavenskih apostola svetih Ćirila i Metoda, bit će načinjeni u bronci. Izgradnja dvaju novih pješačkih mostova preko rijeke Vardar, mosta Oko, nazvanog po svojem karakterističnom krugu na sredini, i unikatno oblikovanog Mosta umjetnosti, već je započela. Projekt također uključuje dodavanje još jednog kata i postavljanje svoda i kupola na zgradi parlamenta. Spomenik Nikoli Karevu, predsjedniku Kruševske republike iz 1903. koja je kratko trajala, bit će postavljen ispred zgrade. Pokraj njega će se nalaziti novi svod koji će služiti kao ulaz na Trg Pella, drugi trg u središtu Skoplja. Radovi na novim fasadama i zgradama duž Vardara -- Ustavni sud, Arheološki muzej i sjedište Financijske policije -- također se bliže kraju. Nove zgrade ministarstva vanjskih poslova i državnog arhiva, uz ostale vladine agencije, u početnim su fazama izgradnje. Slični članci Loading Iako ga je većina ljudi dobro prihvatila, "Skoplje 2014" potaknulo je raspravu između vlade i oporbenih socijaldemokrata. Ta stranka tvrdi kako je projekt megalomanski te će stajati 200 milijuna eura, u trenutku gospodarske krize. Međutim, gradonačelnik Skoplja Koče Trajanovski kaže kako projicirani troškovi iznose 80 milijuna eura. Novac će biti uzet iz nekoliko godišnjih državnih proračuna, kao i iz općinskih proračuna Skoplja i Centra te od privatnih ulagača. Nekoliko nevladinih udruga povezanih s oporbom pokušalo je organizirati javne prosvjede, tvrdeći kako bi ta sredstva bila bolje utrošena na borbu protiv siromaštva. Svi imaju pravo na svoje mišljenje, kaže premijer Nikola Gruevski, ali ističe kako će se novim zgradama na koncu uštedjeti novac zbog smanjenja troškova najma koje neke agencije moraju plaćati. Također ukazuje na otvaranje radnih mjesta u građevinarstvu i obećava kako će se izgradnja nastaviti diljem zemlje. Ovaj tekst poručio je SETimes.com. Loading Glasovanje Loading Your email has been sent.

