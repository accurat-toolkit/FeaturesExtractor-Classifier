Radili na organskoj sintezi koja se koristi u borbi protiv raka. Nobelovu nagradu za hemiju za 2010. godinu dobio je američko-japanski trio za rad na organskoj sintezi koja se koristi u borbi protiv raka, u elektronici i poljoprivredi, saopćila je u srijedu u Stockholmu Švedska kraljevska akademija nauka. Nagradu je dobio 79-godišnji Richard Heck i dva Japanca, 75-godišnji Ei-ichi Negishi i 80-godišnji Akira Suzuki, prenio je AFP. Nobelov komitet je nagradio trojicu hemičara za pronalazak “jednog od najsofisticiranijih hemijskih sredstava: unakrsno spajanje katalizirano paladijem”. Ova hemijska reakcija se koristi “u istraživanju, kao i u farmaceutskoj proizvodnji”, precizirao je komitet. “Čovječanstvo hoće nove lijekove za liječenje raka i zaustavljanje razornih posljedica smrtonosnih virusa na ljudskom tijelu, objasnio je komitet. Elektronska industrija traži supstance - odašiljače svjetlosti, a poljoprivredna industrija hoće supstance koje mogu zaštititi usjeve”. Nobelova nagrada za hemiju nagrađuje u 2010. godini “sredstvo koje je poboljšalo sposobnost hemičara da zadovolje sve te želje na vrlo učinkovit način, a to je unakrsno spajanje katalizirano paladijem”. (TIP/Fena)

