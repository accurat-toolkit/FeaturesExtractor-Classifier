Dan nakon što je Vukovar, gotovo 20 godina poslije razaranja toga hrvatskog grada na Dunavu, posjetio predsjednik Srbije Boris Tadić među Vukovarcima prevladava isto mišljenje - „riječi su jedno, očekujemo djela“. Tadićeve riječi „izvinjenja i žaljenja“ što ih je izrekao na Ovčari stanovnici Vukovara mahom su primili s odobravanjem, dok mnogi ističu kako je to bilo i „više nego što su očekivali“. Svi međutim, napominju kako od vukovarskog susreta Josipović-Tadić - koji je istog dana proglašen povijesnim činom - očekuju konkretne rezultate. - Iz Vukovara je poslana jasna poruka da Hrvatska i Srbija žele biti dobri susjedi - komentirao je vukovarski gradonačelnik Željko Sabo, dodajući i da je, kao preduvjet daljnjih dobrosusjedskih odnosa, istaknuta potreba rješenja otvorenih pitanja između dvije države, poput potrage za nestalima i procesuiranja ratnih zločina. - Poslana je i jasna poruka da Vukovar nije grad koji živi u nekakvom post-ratnom razdoblju, već grad čiji su građani, nakon svega što su proživjeli učinili čudo i pretvorili ga u najsigurniji grad u Hrvatskoj, gdje žive u miru i toleranciji - zaključio je Sabo. Novinarima je rekao i kako je u razgovorima s Tadićem dogovorena pomoć Srbije u daljnjoj obnovi Vukovara. - Predložio sam da Srbija obnovi neke ulice u Vukovaru poput Zmajeve, Andrićeve ili Petra Preradovića - ustvrdio je Sabo. I predsjednik Koordinacije udruga proisteklih iz Domovinskog rata grada Vukovara Ivan Kovačić također je ocijenio kako je Tadićev posjet Vukovaru ispunio očekivanja, ali kako bi nakon toga morali uslijediti puno veći rezultati. Naveo je kako nije tajna da se u posjedu bivše JNA nalazi sve što se događalo u Vukovaru ratne, 1991. godine, a zabilježeno je ili snimljeno video zapisom. - Očekujem da predsjednik Srbije kao vrhovni zapovjednik srbijanske vojske utječe na vojne službe svoje zemlje da otvore arhive i učine tu građu dostupnu Hrvatskoj - rekao je Kovačić, dodajući kako je to važno pitanje u interesu istine. Na upite novinara, vukovarski gradonačelnik Željko Sabo osvrnuo se i na tihi prosvjed vukovarskih majki na Ovčari, koje su okrenule leđa dok su predsjednici Josipović i Tadić polagali vijence, izrazivši čuđenje što im se tada "pridružio i saborski zastupnik HDZ-a Petar Mlinarić". - Bio sam iznenađen tim njegovim činom jer je riječ o saborskom zastupniku koji je bio dio službenog protokola, ali o tome kakvu je poruku poslao tim činom, prepuštam HDZ-u za razmišljanje - kazao je Sabo. Sanja Butigan

