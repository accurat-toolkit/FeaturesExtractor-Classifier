Ugledni britanski list The Independent donio je na svojoj naslovnici vijest o smrti nacističkog ratnog zločinca, ali fotografija kojom su čitateljima prikazali nekadašnjeg nacista zapravo je snimka Karlovčanina Ljubomira Jurkovića! Uvreda za cijelu Hrvatsku Iako je na fotografiji naznačeno da je riječ o Samuelu Kunzu, odgovornom za smrt 430.000 Židova, slika je “skinuta” iz poznatog hrvatskog filma “Živi i mrtvi”, prvijenca redatelja Kristijana Milčića, filma koji je 2007. osvojio osam Zlatnih Arena u Puli te nagrade na festivalima u Bitoli i Beogradu. Jurković je u filmu glumio ustašu, a fotografija objavljena na naslovnici prikazuje ga s ustaškom kapom na glavi. Snimka je skinuta iz scene na kojoj se pojavljuje zajedno s Filipom Šovagovićem, a lice mu je u Independentovoj verziji dodatno računalno obrađeno kako bi izgledao star te radi dojma autentičnosti snimke. Karlovčanin, rođen 15 godina nakon svršetka Drugog svjetskog rata, ogorčen je postupkom jednih od najuglednijih britanskih novina i najavljuje pravnu akciju. – To je strašno, velika je to uvreda za mene, moj grad i za cijelu Hrvatsku. Moram se najprije posavjetovati s odvjetnikom, no sigurno ću zatražiti ispriku i podnijeti tužbu. Polovicu novca odmah ću darovati u humanitarne svrhe – kaže Jurković. Riječ je o vrlo osebujnoj osobi, suvlasniku zaštitarske tvrtke i čovjeku koji je postao poznat po brojnim tetovažama na svom tijelu, među njima su čak 122 povijesne osobe. – Prikazuju me kao nacista i ratnog zločinca, a u niz slučajeva dokazao sam se kao demokrat. Među poznatim osobama koje sam dao istetovirati je i Ariel Sharon i čak deset američkih predsjednika, a financijski sam podupro i kandidaturu Baracka Obame. Nebrojeno sam puta javno istaknuo kako jednako cijenim sve što su za Hrvatsku učinili i Tito i Tuđman, a onda mi se dogodi ovako nešto, ovakva pljuska, i to u novinama – kaže Jurković. Šok u Independentu Najblaži opis reakcije urednika Independenta može se svesti na riječ – šok. Nakon što smo urednici tog britanskog dnevnog lista objasnili da čovjek čiju su fotografiju objavili nije preminuli ratni zločinac, već živi hrvatski glumac koji je, usput budi rečeno, vrlo ljutit na njihov postupak te najavljuje sudsku tužbu, uzdrhtalim glasom uzela je naše podatke te obećala da će se javiti čim provjeri o čemu je riječ. Nakon 15 minuta doista su zvali, ali ne s objašnjenjem što se dogodilo i kako su mogli načiniti ovakvu pogrešku, već s molbom da im kažemo o kojem je glumcu i kojem filmu riječ jer su tijekom prvog razgovora to, zbog smetenosti, zaboravili zapisati. Nedugo nakon što su dobili i te podatke, u Independentu se više nisu javljali na telefon. Pozivi iz Hrvatske bili su nakon javljanja telefoniste redovito preusmjeravani na automatsku sekretaricu, a broj s kojeg su nas zvali u redakciju Večernjeg lista očito služi samo za odlazne pozive. Ipak, priča na ovome ne završava jer producenti filma koji su zajedno snimili Olimp produkcija, UMA, Mainframe i Porta planiraju potražiti zadovoljštinu pred sudom. – Moram priznati da ste nas zatekli s informacijom koja je objavljena u Independentu. Fotografija na naslovnici vlasništvo je produkcije, a kontekst u kojem je objavljena suvišno je komentirati. Za daljnje korake moramo se savjetovati s našim odvjetnicima i distributerom. To što je napravljeno, nedopustivo je – kaže Marijo Vukadin iz Olimp produkcije. Prvi ga je zločincem na webu označio internetski bloger Fotografiju Ljubomira Jurkovića s ustaškom kapom na glavi Independent je očito “skinuo” s Googlea jer se pokazalo da je pri “googlanju” slika Samuela Kunza, nacističkog zločinca o kojemu je riječ u tekstu, jedna od prvih ilustracija upravo portret hrvatskog glumca. Tu je fotografiju na internet postavio neimenovani židovski bloger koji o holokaustu piše na blogu hebreu.blogspot.com. Fotografiju je opremio napomenom da je riječ o Kunzu. No, na istu pogrešku kao i Independent navukao se i američki internetski portal allvoices.com, koji je također donio vijest o Kunzovoj smrti. Zbog uloge ustaše u filmu Jurković je, kaže, već je imao neugodnosti u Sarajevu, kad su neki tamošnji novinari u njegovu liku htjeli poistovjetiti Hrvate i ustaštvo.

