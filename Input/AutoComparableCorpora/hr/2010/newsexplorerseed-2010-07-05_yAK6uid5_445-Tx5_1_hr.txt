Na sjednici Zajednice za unapređenje intelektualnoga kapitala HGK održanoj 30. lipnja u Hrvatskoj gospodarskoj komori za predsjednika Zajednice ponovno je izabran dr. sc. Klaudio Tominović, Politehnika Pula – Visoka tehničko-poslovna škola s pravom javnosti iz Pule, a za potpredsjednicu mr. sc. Iva Ćulumović Županović, HT d.d., Zagreb. Zajednica za unapređenje intelektualnoga kapitala HGK osnovana je među prvima u svijetu te je značajno pridonijela afirmaciji metoda mjerenja efikasnosti intelektualnoga kapitala. Pritom je posebno značajna djelotvornost humanoga kapitala o kojem danas uče mladi stručnjaci. Djelovanje ZUIK-a ići će u smjeru upućivanja na kretanje intelektualnoga kapitala u Hrvatskoj te kroz promoviranje svijesti o važnosti humanoga i intelektualnoga kapitala u gospodarstvu do aktiviranja toga kapitala u Hrvatskoj. Prof. dr. sc. Ante Pulić govorio je o efikasnosti intelektualnoga kapitala na nacionalnoj i županijskoj razini te razini gradova i tvrtki u 2009. godini. Ukupni rezultat poslovanja hrvatskoga gospodarstva je više-manje poznat, bilježi se pad dodane vrijednosti osam posto te pad efikasnosti zaposlenih šest posto. Dakle, nakon dugog razdoblja stalnog rasta stvorena dodana vrijednost gospodarstva pala je na razinu iz 2006. godine. Pogoršavanje stanja u gospodarstvu moglo se naslutiti već 2007. godine, kada dolazi do značajnijeg opadanja dinamike stvaranja vrijednosti. Stvoreno je 10 posto više nego prethodne godine, no 2006. taj je rast iznosio 15 posto. Opadajuća tendencija natavlja se i 2008. godine, kada porast iznosi svega pet posto prema prethodnoj godini. Ova analiza pokazuje da se negativni trendovi i kod stvaranja vrijednosti i kod produktivnosti uočavaju već 2007. godine te da je bilo mogućnosti da se pravodobnim akcijama umanje posljedice krize prije svega na spašavanju radnih mjesta. Godine 2009. stvoreno je osam posto manje vrijednosti nego prethodne godine. Jedine dvije županije u kojima je gospodarstvo stvorilo više vrijednosti su Karlovačka i Požeško-slavonska, a sve ostale županije su u minusu. Najveći minus, 30 posto bilježi Sisačko-moslavačka županija, slijedi je Dubrovačko-neretvanska i Vukovarsko-srijemska, obje iznad 20 posto. Točno devet županija našlo se u rasponu od 20 do 10 posto pada stvorene vrijednosti. Prvi put ovu analizu obogaćujemo još jednim podatkom, izračunali smo koliko se vrijednosti stvara po stanovniku svake županije i grada Zagreba, rekao je prof. dr. sc. Ante Pulić. U hrvatskom gospodarstvu po stanovniku se 2009. stvorilo 4.318 eura dodane vrijednosti. Više od tog prosjeka stvoreno je u gradu Zagrebu, 12.883 eura, te u Istarskoj županiji 5.322 eura. U svim ostalim županijama stvoreno je po stanovniku manje vrijednosti od nacionalnog prosjeka. Najmanja vrijednost po stanovniku stvara se u Vukovarsko-srijemskoj i Virovitičko-podravskoj te u Sisačko-moslavačkoj županiji. Prof. dr. sc. Ante Pulić predstavio je prijedlog dopune Programa gospodarskog oporavka koji je Vlada RH objavila u travnju 2010. Od osobite je važnosti povećanje efikasnosti 40 najvećih tvrtki u državnom vlasništvu. Te tvrtke sudjeluju sa oko 11 posto u ukupno stvorenoj vrijednosti hrvatskoga gospodarstva, a efikasnost njihovog poslovanja je oko 20 posto niža od prosjeka čitavoga hrvatskoga gospodarstva. Zbog toga je nužno povećati njihovu produktivnost, što podrazumijeva uz ostalo obrazovanje menadžera, ali i ostalih zaposlenika. Mladen Turuk iz Centra za intelektualni kapital predstavio je specijalistički diplomski stručni studij „Upravljanje intelektualnim kapitalom“. Studij počinje u jesen 2010. u okviru studija Kreativnog menadžmenta u procesima, koji danas pohađa druga generacija studenata. Oba studija održavaju se u okviru Politehnike Pula.

