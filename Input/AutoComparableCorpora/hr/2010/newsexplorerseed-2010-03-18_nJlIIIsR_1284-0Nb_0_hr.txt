Nedjeljna šetnja Popodne, prije desetak dana, neposredno prije snježne mećave koja je pokazala oštre zube uprkos globalnom zatopljenju, besciljno krenuh u šetnju . Nakon prolaska parkom uz samo središte gradića, nesvjesno nas put ponio prema groblju. Sjetih se djetinjstva i branja ljubičica po parku pred Cvijetnicu i pomislih kako je najviše ljubičica bilo na židovskom groblju, jer tamo ih nitko nije brao. Nekada to groblje nije bilo ograđeno žicom kao sada, i sjećam se kako smo čitali imena na crnim pločicama na kojima je bio uz njih samo podatak o starosti osobe. Čudili smo se kako je tamo dosta podataka o starosti žrtava od samo nekoliko mjeseci. Put nas je skrenuo pokraj našega groblja do prolaza, pokraj male kapelice, po djelomično zemljanoj i starociglenoj stazici na židovsko groblje. U prednjem dijelu groblja su najveći spomenici. Podosta njih, načeo je zub vremena, izjeo im slova i toliko poremetio ravnotežu, da ih je gravitacija polegla na one kojima su postavljeni u spomen. Pred nama je povijest ovoga grada i njihovih stanovnika iz prošlosti. Imaš osjećaj da te gledaju i da im tvoja šetnja i čitanje natpisa na spomenicima vraća uspomene. Nakon reda velikih, a zatim manjih spomenika stigoh do sjećanja iz dječjih dana: metalne crne pločice zabodene u travu, s imenima i godinama preminulih. Nije bilo ljubičica i pomislih: ima li ih još uvijek? Rastu li još uopće po grobovima onih kojima nisu dali priliku ni da ih pomirišu i zapamte njihov miris kao nešto lijepo u životu? Koliko je pod tim ljubičicama nedosanjanih snova, neispričanih priča, prekinutih romansi i obiteljskih idila? Sjetih se lavora s vodom u kojoj su plivale mirisne ljubičice i jutarnjeg umivanja u toj uvijek hladnoj vodi na Cvijetnicu, prije odlaska u katedralu. Pri povratku slušala sam priču, koju sam nekada znala, ali već dugo je nisam ponovno tako doživjela: o čovjeku koji je zaslužan što uopće ima imena na crnim pločicama, te njegovim nasljednicima koji su se dugo vremena brinuli o održavanju groblja.. Sjene prošlosti još dugo su mi se motale glavom. Sjetila sam se jedne susjede poljskoga porijekla koja nam je pričala o ratu i ljudima toga vremena. Posebno mi se u sjećanje urezala dočarana slika najuglednijih ljudi grada, koje su izveli na cestu i dali im velike metle u ruke da metu cestu. Rekla je, kako su najokrutniji bili neki siromašni, ali većinom propalice iz svih slojeva. Osvećivali su im se za svoj težak položaj kao kraljevima okrutnoga karnevala. Rekla je kako se sjeća i danas (tada, jer je preminula) njihovih ponosnih držanja i dok su meli cestu uz poruge i pljuvanja. Ispričala je i kako se u našem gradu nalazio sabirni logor za Židove iz mnogih krajeva, te da ih je bilo puno iz drugih gradova Hrvatske, iz Bosne, Mađarske, Poljske i Slovačke... Uglavnom su to bile žene i djeca. Iz toga razloga, puno je crnih pločica čak i s podacima o starosti od nekoliko mjeseci ili godina. Pao je snijeg. Zabijelio je Europu. Prekrio njene livade, gorja, šume i gradove, njena ratišta i stratišta, njena groblja. Plitvice, djelo božje inspiracije, predivno u zelenilu, čarobno i sveto u bjelilu, svjedočilo je krvavom buđenju kolosa zla, žednoga krvi i gladnoga žrtava. Krvavi Uskrs godine 1991. Slijedilo je, kao što to uvijek režiraju sile zla i ostvaruju horde zločinaca: red zastrašivanja, red protjerivanja, red logora, red ubijanja, red paljenja, bijesnoga uništavanja, a onda ispočetka dok mašta i planovi zločinaca postanu stvarnost. Crveni kaputić iz Schindlerove liste, promiče ulicama zločina i skriva se ispod kreveta dok stroj šinjela i šljemova zloguko maršira mračnom ulicom: http://www.youtube.com/watch?v=gaIUdIOB9j8 Plavi kaputić iz vukovarske kolone: http://s1.trosjed.net.hr/trosjed/slike/813069e_0_trGcf.jpg Žrtve. Logori i logoraši. Te riječi odmah asociraju na najbrojnije žrtve strašnih pokolja i organiziranih uklanjanja tijela žrtava: Židova. Čovjek može samo zanijemiti od tuge, suosjećanja i poštovanja prema žrtvama, te ostati prestravljen zlodjelima onih koji su ih činili. Od devedesetih te riječi asociraju na naše sugrađane, članove obitelji, branitelje, Plitvice, Vukovar, Škabrnju, .... Nema te ideologije, politike, religije, bilo čijih nacionalnih interesa, osjećaja ugroženosti koja bi mogla opravdati i relativizirati počinjene zločine. Tko ih negira, negira i povijest ljudskoga roda. Od staroga, ponosnoga naroda -Židova, trebamo puno učiti: -kako preživjeti usprkos svim strašnim povijesnim nevoljama -kako ostati ponosan uprkos stigmatiziranjima -kako obraniti krvlju stečenu Domovinu i kako shvatiti da je njena obrana i suverenitet, u ratu i miru najsvetiji cilj -kako učiti na vlastitim pogreškama koje su vodile do užasnih stradavanja vlastitoga naroda -kako se odnositi prema svojim herojima i svima koji su stvarali svoju državu -kako voditi ekonomsku i svaku drugu politiku na dobrobit svojih građana, svoje države -kako prihvatiti ispriku, ali zauvijek pamtiti, a ne omalovažavati žrtve vlastitoga naroda, zbog počasti žrtvama, a kao trajna opomena zločincima. Onaj tko negira tuđe žrtve, nema pravo isticanja sjećanja na vlastite, a tko negira vlastite žrtve, daje za pravo svima onima koji od njih očekuju zaborav za učinjene zločine i prihvaćanje jednake krivnje. Časna sestra, Karolina s. M. Amadeja Pavlović iz samostana Milosrdnih sestara svetoga Križa u Đakovu, posmrtno je 23.03.2009.dobila najveće priznanje države Izrael, „Pravednik među narodima“, jer je spasila desetogodišnju djevojčicu, Zdenku Bienenstock, skrivavši je u samostanu za vrijeme drugoga svjetskoga rata. Sinovi i kćeri, unuci bivših žrtava i njihovih krvnika, ne moraju se voljeti, ali moraju dostojanstveno u miru živjeti jedni kraj drugih, čuvati se „podmirivanja računa“ i ponavljanja prošlosti. Spomenici, muzeji i sjećanje kroz knjige i filmove, trebaju biti podsjećanje i odavanje počasti žrtvama i osude zločina, ali nikako sredstva generacijskoga usijecanja krivnje. Niti jedan narod nije odabran za zločinački ili žrtveni, ali je većina često pretpjela i jednu i drugu ulogu. http://img257.imageshack.us/img257/2681/ljubicica1kf0.jpg Tweet Povezani sadržaji Još od ovog korisnika Tagovi

