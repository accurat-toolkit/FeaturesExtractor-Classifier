Prof. dr. Ivan Đikić nije prošao za dopisnog člana HAZU-a! Od deset potrebnih glasova u Razredu za medicinske znanosti prof. Đikić je dobio samo sedam glasova. U ovoj je priči, pak, zanimljivo što su našega istaknutog znanstvenika članovi Akademije zamolili da prihvatiti kandidaturu za dopisnog člana. Đikić je - kako nam je sinoć rekao - prihvatio kandidaturu jer je želio pomoći u realizaciji nekih znanstvenih projekta i programa unutar HAZU-a za što je također bio zamoljen. - Nisam upoznat sa detaljima, ali koliko znam 12 članova Razreda za medicinske znanosti je stajalo iza moje nominacije. No što se dogodilo da sam na koncu dobio samo sedam glasova, doista ne znam - rekao nam je prof. Đikić kojega smo zatekli na kongresu u Jeruzalemu. No, ističe, nije razočaran, niti smatra da se dogodio neki skandal ili afera. - Nemam nikakve potrebe ulaziti u Akademiju, jer i ovako imam i previše posla i projekata. A ako Akademija, odnosno neki ljudi u HAZU-u misle da to i ne zaslužujem i ne žele me, i to, ponavljam, nakon što su me sami pozvali, zapravo osjećam izvjesno olakšanje - rekao je prof. Đikić.

