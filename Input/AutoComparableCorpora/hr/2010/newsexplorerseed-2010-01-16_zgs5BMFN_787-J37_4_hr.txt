Među uhapšenima se, prema pisanju lista "Dejli star", nalazi i jedan bivši ministar, kao i tri visoka saradnika predsednika Nacionalističke partije, Halida Zije. U sukobima između pristalica opozicije i vladajuće Lige Avami, nedaleko od univerziteta u prestonici Daki povređeno je nekoliko ljudi, prenela je jedna privatna lokalna televizija. Na snimku druge privatne televizijske stanice vide se pripadnici bezbednosti kako upadaju u kuću jednog opozicionog lidera i tuku okupljene. Do nemira je došlo usled narastajućeg nezadovoljstva u Bangladešu zbog sve češćih isključenja struje i pogoršanja reda i zakona. Lider Nacionalističke partije i bivši premijer Zija optužio je vladu da guši opoziciju, kao i da nije uspela da uspostavi kontrolu nad cenama robe široke potrošnje i unapredi sprovođenje zakona. Širom Dake juče je bilo raspoređeno oko 10.000 pripadnika službe bezbednosti, a škole i preduzeća su bili zatvoreni. Na ulicama se, prema rečima očevidaca, moglo videti samo nekoliko rikši, što je neuobičajeno za prestonicu Bangladeša čije ulice su obično zakrčene vozilima. Vlasti su neke delove grada ogradile bodljikavom žicom, a šef policije je poručio da neće dozvoliti da "protestne šetnje blokiraju glavne saobraćajnice". U drugom po veličini gradu u zemlji Čitagongu zbog generalnog štrajka ometen je transport robe iz glavne državne luke. Jučerašnji generalni štrajk je prvi u poslednje tri godine, i kako ocenjuje agencija AP, predstavlja signal da bi političke razmirice mogle da se prenesu na ulice. Generalni štrajkovi su uobičajena taktika opozicije u Bangladešu, koji je do 1990. bio pod vojnom vlašću. Prelazna vlada je došla na vlast početkom 2007. i uvela vanredno stanje posle nekoliko nedelja nasilja između pristalica sadašnje premijerke Šeih Hasine i Zije. Prelazna vlast je tada uhapsila oba lidera, ali ih je pustila pred izbore koje je Hasina ubedljivo dobila. Zijina opoziciona koalicija od tada bojkotuje parlament, navodeći da im vladajuća partija ne dozvoljava da u njemu iznesu probleme naroda.

