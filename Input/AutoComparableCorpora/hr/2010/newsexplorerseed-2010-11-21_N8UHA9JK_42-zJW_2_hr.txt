Ministri financija Europske unije pozdravili su irski zahtjev za financijsku pomoć EU-a jer takva pomoć čuva i financijsku stabilnost eurozone, rekao je povjerenik EU-a za gospodarstvo i monetarnu politiku Olli Rehn. Ministri su u nedjelju poslijepodne održali telefonsku konferenciju posvećenu irskom zahtjevu, rekao je Rehn agenciji Reuters. Program trogodišnjeg zajma - Pozdravljamo zahtjev irske vlade za financijsku pomoć Europske unije i Međunarodnog monetarnog fonda (MMF) – rekao je Rehn i istaknuvši da pružanje pomoći Irskoj čuva financijsku stabilnost Europe. Rehn je rekao da će stručnjaci Europske komisije, Europske središnje banke (ECB) i MMF-a u Irskoj pripremiti pojedinosti paketa pomoći do kraja mjeseca i dodao da će to biti program trogodišnjeg zajma. Postizanje dogovora o paketu pomoći pozdravili su u nedjelju navečer i ECB i MMF. „Troznamenkast“ iznos Irski zahtjev je prvi takav zahtjev neke zemlje eurozone za pomoć iz posebnog fonda koji je stvoren ranije ove godine kako bi se osiguralo da zemlje eurozone neće morati improvizirati planove pomoći državama u teškoćama, kao što je bio slučaj s pomoći za Grčku ovoga proljeća, prenosi dpa. Irska je cijeli protekli tjedan bila pod pritiskom međunarodnih institucija da zatraži pomoć, što je u nedjelju irski ministar financija Brian Lenihan i učinio, priznavši da je dužnička kriza „prevelika“ za zemlju. Iznos koji Irska planira tražiti neće biti „troznamenkast”, rekao je Lenihan odbacivši time navode iz jednog izvješća od nedjelje po kojem bi Irskoj trebalo i do 120 milijarda eura.

