Ekološka katastrofa u Mađarskoj. Na području Devecsera, na zapadu zemlje, iz tvornice za preradu aluminija istekao je kemijski otrov. Prema prvim podacima, poginule su četiri osobe, među kojima dvije djevojčice. Liječničku pomoć zatražile su 123 osobe, od koji 16 teže, a dvoje je ljudi u kritičnom stanju zbog opeklina. Mađarska vlada proglasila je izvanredno stanje u tri zapadne županije. Najnovije izvješće iz Mađarske pogledajte u Dnevniku 3 700 tisuća kubičnih metara natrijeve lužine sa solima teških metala doslovno je poharalo nekoliko sela na zapadu Mađarske i počinilo štetu koja će se godinama sanirati. Osim što se ne zna tko je kriv, ne zna se ni ukupan broj žrtava. Plimni otrovni val doslovce je iznenadio sve stanovnike. Otrovni mulj koji prijeti onečišćivanjem svih rijeka, što je opasnost i za sve zemlje kroz koje teče Dunav, izrazito je opasan za ljude. U reakciji s kožom izaziva teške opekline i rane koje sporo zacjeljuju. Upravo zbog toga mađarska je vlada organizirala hitnu evakuaciju tisuća osoba iz zatrovanih područja. Zbog izlijevanja kemijskog otpada oštećen je i plinovod, pa je cijeli zapadni dio Mađarske ostao bez plina. Prekinut je i željeznički promet. No najveći je problem pitka voda. Stručnjaci se boje da je otrovni mulj probio vodovodne cijevi, pa će dostava pitke vode cisternama biti jedan od većih organizacijskih problema. Nema opasnosti za Hrvatsku S obzirom na to da je područje od naše države udaljeno oko 250 km, iz Uprave za katastrofe Mađarske uvjeravaju da nije postojala nikakva opasnost za teritorij i stanovništvo Hrvatske, priopćeno je iz Državne uprave za zaštitu i spašavanje. Na potoku u koji su se ostaci lužine izlili postavljena je brana i otrovne tvari se ne šire dalje, tvrdi mađarska Uprava za katastrofe.

