Nedavno vozač nije mogao pokrenuti vozilo u trenutku kada su talibani kod jednog sela na području Mazar-e Sharifa napali grupu pripadnika afganistanske vojske koju su obučavali hrvatski vojnici, doznaje Jutarnji list. Nakon što su uzvratili na napad, Hrvati su uspjeli spasiti vozilo, popraviti ga i izvući na sigurno. Glasnogovornik MORH-a Goran Grošinić potvrdio je probleme s vozilima, ali demantira informaciju da je LMV zakazao usred bitke s talibanima. LMV je stao tijekom nedavne operacije NATO snaga na sjeveru Afganistana u čemu je sudjelovala i afganistanska vojska te hrvatski instruktori koji ih uvježbavaju. U tom trenutku nije bilo pucnjave, tvrdi Grošinić. Problem je, prema njegovim riječima, u preslabom alternatoru na vozilu koji ne može strujom opskrbljivati sve uređaje koji su instalirani na vozilo. Riječ je o radiostanicama, klima uređaju i sustavima veza. Osim hrvatskoj, ovaj se problem događa i drugim vojskama koje koriste ovo vozilo. Problem se pojavio u nekoliko navrata te je ministar obrane Branko Vukelić naredio hitno rješavanje problema, najvjerojatnije ugradnjom jačeg alternatora. Dogradnja će obuhvatiti svih devet LMV-a koje HV trenutno ima u Afganistanu i to na trošak MORH-a. Naime, za ovu vrstu kvara ne može se prozvati proizvođača jer su u vozilo naknadno ugrađivani dodatni uređaji koji troše snagu veću od limita za koji proizvođač garantira. Ovi događaji nameću i pitanje odgovornosti osoba unutar vojne strukture koje su dozvolile da se u LMV ugrade dodatni uređaji, iako se unaprijed znalo da prema specifikacijama vozilo to ne može podnijeti. Takvom odlukom u izravnu opasnost su doveli vojnike na afganistanskom terenu. (JL)

