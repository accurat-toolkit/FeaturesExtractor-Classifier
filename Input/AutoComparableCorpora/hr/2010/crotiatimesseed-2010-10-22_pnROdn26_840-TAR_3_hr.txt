April Estur, transrodna Filipinka čiji je slučaj s razlogom privukao veliku medijsku pozornost prošlog tjedna u petak navečer puštena je iz Prihvatnog centra za strance 'Ježevo' te će na slobodi čekati odluku o deportaciji. Rezultat je to višednevnih napora njezine odvjetnice Sanje Bezbradice ali i medijskih pritisaka na hrvatske institucije, koje su na istom slučaju dokazale dva bitna problema društva: dvije linije vlasti u kojima policija ne poštuje odluke pravosuđa, te institucionalnu homofobiju i transfobiju. April sada boravi sa svojim dečkom Markom i njegovom obitelji. Podsjetimo, April je u Hrvatskoj boravila na osnovu vize te je podnijela zahtjev za dobivanjem azila zbog straha povratka na Filipine, gdje joj je život bio ugrožen svakodnevnim psihičkim i fizičkim zlostavljanjem obitelji i društva. 19. Listopada pozvana je u policijsku postaju Novi Zagreb gdje je odmah uhićena zbog ilegalnog boravka u RH nakon čega su je odveli na prekršajni sud u Oranicama. S obzirom da je postupak za dobivanje azila još uvijek u tijeku, nadležni sudac je dozvolio April da se brani za slobode te zabranio napuštanje zemlje. Po završetku ročišta, prisutni policajac je suprotno odluci suda April odveo natrag u policiju gdje joj je izrečena mjera protjerivanja iz zemlje te ju odveo 'Ježevo' gdje je trebala dočekati deportaciju. Odvjetnica Sanja Bezbradica ogorčena je ovakvim razvojem situacije. „Policija nema osnove za protjerivanje stranaca iz države ukoliko još uvijek traje postupak za dobivanje azila niti ograničiti slobodu kretanja posve nevine osobe. Tražit ćemo odgovornost nadležnih osoba i institucija“, izjavila je Bezbradica za Queer.hr. U 'Ježevu' je April bila podvrgnuta drugim oblicima sramoćenja. Nije mogla spavati u ženskoj spavaonici već su je stavili u prostor za muškarce, imala je ograničenu slobodu kretanja po kompleksu (kako je izjavila odvjetnici, manju od drugih stranaca u Centru), te je teško stupala u kontakt s osobama iz vana koje su je željele kontaktirati što se uvjerio i Queer.hr prilikom poziva Josipu Biljanu, osobi nadležnoj za 'Ježevo'. Stupiti u kontakt s strancem u 'Ježevu' je komplicirani proces koji uključuje naganjanje nekoliko ureda MUP-a i potpisanih dozvola. Biljan nije htio pretjerano komentirati slučaj, kategorički je tvrdio kako je priča drugačija nego je mediji predstavljaju posljednjih dana. O čitavom slučaju lezbijska grupa 'Kontra' priprema tužbu Europskom sudu za ljudska prava. Foto: transadvocate.com

