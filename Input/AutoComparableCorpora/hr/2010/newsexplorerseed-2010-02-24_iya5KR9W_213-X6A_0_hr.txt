Poznati su svi četvrtfinalisti u hokeju na ledu na Zimskim olimpijskim igrama u Vancouveru. SAD-u, Rusiji, Švedskoj i Finskoj, koje su se izravno plasirale među osam najboljih, pridružile su se Švicarska, Češka, Kanada i Slovačka. Domaćini su s glatkih 8:2 (1:0, 3:1, 4:1) nadigrali Njemačku. Strijelci za Kanadu bili su Joe Thornton (10:13), Shea Weber, (22:32), Jarome Iginla (23:41,28:50), Sidney Crosby (41:10), Mike Richards (46:41), Scott Niedermayer (51:22) i Rick Nash (56:28). Poraz Njemačke ublažili su Marcel Goc (36:34) i Manuel Klinge (58:58). Švicarska je u doigravanju pobijedila Bjelorusiju 3:2 (1:1, 1:1, 0:0 - 0:0, 1:0), boljim izvođenjem kaznenih udaraca. Golove za Švicarsku u regularnom dijelu utakmice postigli su Julien Sprunger (12:25) i Hnat Domenichelli (27:07), a strijelci za Bjelorusiju bili su Aleksej Kaljužin (0:59) i Konstantin Zaharov (35:42). Prilikom izvođenja kaznenih udaraca za Švicarsku su zabili golove Thomas Deruns i Romano Lemm, a za Bjeloruse Dmitri Melšenko. Hokejaši Češke svladali su Latviju 3:2 (2:0, 0:0, 0:2 – 1:0) zlatnim golom Davida Krejčija u produžetku. U regularnom dijelu utakmice pogotke za Češku postigli su Tomaš Rolinek (5:52) i Tomaš Fleischmann (11:06), a za Latviju Martins Cipulis (52:02) i Mikelis Redlihs (56:19). Slovačka je u neizvjesnoj utakmici 4:3 (3:1, 0:2, 1:0) bila bolja od Norveške. Golove za Slovačku zabili su Michal Handzuš (7:03), Marian Gaborik (10:12), Richard Zednik (18:52) i Miroslav Šatan (48:41). Strijelci za Norvežane bili su Mats Zuccarello Aasen (18:06), Tore Vikingstad (27:27) i Anders Bastiansen (39:59). U četvrtfinalu se sastaju SAD i Švicarska, Rusija i Kanada, Finska i Češka te Švedska i Slovačka. Susreti se igraju u srijedu navečer i u noći na četvrtak.

