RUSKA kompanija objavila je ambiciozni plan prema kojem će u svemir lansirati "svemirski hotel", javlja ruska novinska agencija RIA Novosti, a prenosi britanski BBC. Orbital Technologies tvrdi da bi se komforni četverosobni objekt u orbiti oko Zemlje mogao naći 2016. godine. Potencijalni gosti na svoj odmor prevozit će se šatlom Soyuz, istim onim kojim se služe kozmonauti za transport na Međunarodnu svemirsku postaju (ISS). Tvrtka, bazirana u glavnom gradu Rusije Moskvi, nije otkrila kako će on izgledati niti na koji način će biti izgrađen. Do sada, svemirski turisti poput američkog biznismena Dennisa Tite, boravili su u tijesnom ISS-u zajedno s kozmonautima i njihovim eksperimentima. "Naš planirani modul neće biti ništa slično ISS-u . Unutrašnjost će odisati komforom, a bit će postavljeni i "prozori" kroz koje će turisti imati zapanjujući pogled na planet Zemlju", rekao je izvršni direktor Orbital Technologiesa Sergei Kostenko za RIA Novosti. Hotel će biti namjenjen bogatoj klijenteli, te zaposlenicima privatnih kompanija koji žele obavljati istraživanja u svemiru. Modul će sadržati četiri kabine obujma 20 kubnih metara, predviđene za sedmero osoba. Cijena boravka u ovom ekskluzivnom okruženju zasad ostaje tajna. Što se tiče prehrane, tvrtka namjerava zaposliti svjetski priznate kuhare koji će se brinuti za goste prema njihovim željama. Tvrtka koja će graditi ovaj pothvat zove se Energia, ruski proizvođač poznat po gradnji kapsula Soyuz i modula kojima se doprema osoblje i zalihe na ISS. "Brojni partnerski ugovori s Energiom i Ruskom federalnom svemirskom agencijom (Roscosmos) već su potpisani", kaže Kostenko. Također, projekt je ponukao brojne ruske i američke investitore na ulaganje. Neki stručnjaci se, poput Jima Oberga - svemirskog savjetnika iz Houstona, pitaju zašto bi Rusija utrošila tolika sredstva u ovaj svemirski projekt, te naglašavaju da ovim potezom postaje upitna ruska vjernost Međunarodnom svemirskom programu.

