Crveni križ procjenjuje kako je do sada poginulo između 45.000 i 50.000 ljudi. Potres je zabilježila nadzorna kamera. Na početku snimke sve je sasvim mirno, ali s zatim kreće snažno podrhtavanje tla. Javnosti je objavljena i amaterska snimka snimljena mobilnim telefonom na brdu izvan glavnog grada Haitija, koja jasno pokazuje podrhtavanje tla i dim koji je odjednom obavio grad. Agencije prenose stravične slike panike i kaosa na ulicama glavnoga grada Port-au-Princea. 'Ne znam, do sada sam čuo 50.000 mrtvih ... 30.000', odgovorio je haićanski predsjednik Rene Preval u četvrtak na pitanje novinara CNN-a koliko je ljudi poginulo u potresu jakosti 7 Richtera koji je u utorak pogodio tu najsiromašniju zemlje zapadne hemisfere. >> Gnjevni Haićani blokiraju ulice leševima Preval nije rekao iz kojih su izvora te brojke, piše agencija Reuters. 'Naša je zemlja uništena', rekao je na konferenciji za novinare šokiran haićanski otpravnik poslova u Japanu Jean-Claude Bordes procjenjujući da je mrtvih više od 100.000. 'Još je prerano za brojeve' 'Trebamo liječnike i općenito medicinsku pomoć. Velik broj našim bolnica uopće ne funkcionira', izjavio je Preval za CNN. Cijeli noć ljudi su golim rukama kopali po ruševinama tražeći preživjele. Felix Augustin iz UN-a izvijestio je kako se vjeruje da je potres uzeo više od 100 000 života. No, predsjednik Preval kaže kako se može nagađati da je smrtno stradalo između 30 000 i 50 000 ljudi. 'Još je prerano za točne brojeve', rekao je Preval. Pomoćnik nacionalnog koordinatora Crvenog križa Victor Jackson je rekao: 'Nitko ne zna točan broj niti može potvrditi neki broj. Naša organizacija vjeruje da je poginulo između 45.000 i 50.000. Također mislimo da je tri milijuna ljudi širom zemlje ozlijeđeno ili ostalo bez domova. Broj poginulih pripadnika UN-a porastao je na 36. Gotovo 200 se još uvijek vodi pod nestalima, dok je osmero izvučeno živo ispod ruševina zgrada, potvrdio je za medije glasnogovornik mirovne misije UN-a na Haitiju David Wimhurst. >> Svjetska banka sa 100 milijuna dolara pomaže Haitiju >> Nakon potresa Haiti u kaosu, moguće stotine tisuća žrtava >> Obama: 100 milijuna dolara za Haiti i dugoročna pomoć u obnovi Kako je pala noć, glavnim gradom Port-au-Princeom počeli su odjekivati pucnji iz vatrenom oružja. Vriska i plač čuo se na svakom koraku, a ljudi koji nekom čudom nisu ostali bez krova nad glavom, također su ostali na ulicama strahujući od urušavanja objekata. Stotine ljudi noćilo je na ulicama i parkovima. Nema sistema po kojem se čiste ruševine, uklanjaju tijela mrtvih i po kojem se pomaže preživjelima. (Foto: Reuters) 'Nažalost, na ulicama nema pripadnika plavih kaciga. Čujemo pucnjeve, no ne možemo kazati odakle dolaze. Pljačkaju se trgovine i supermarketi koji su u potresu djelomično stradali.' rekao je glasnogovornik brazilske nevladine organizacije 'Viva Rio' koja zapošljava 400 Haićana angažiranih na socijalnim aktivnostima, Valmir Fachini. 'No ako nam uskoro ne stigne pomoć u hrani, mislim da će gladni stanovnici početi pljačkati i kuće koje se nisu srušile.' dodao je. Pomoć stiže u razoreni Haiti Crveni križ koji već danas šalje 40 tona lijekova objavio je na internetu adresu putem koje obitelji mogu tražiti svoju nestalu rodbinu (www.familylinks.icrc.org) i ubrzati tako proces traganja. Afrička unija, koja na tlu afričkog kontinenta dobro poznaje bijedu i katastrofe, objavila je u četvrtak priopćenje kojim izražava 'šok i tugu' zbog potresa, stoji u poruci koju je potpisao predsjednik Komisije AU Jean Ping. 'Bože spasi nas', u zboru su u srijedu pjevale tisuće Haićana okupljenih u predgrađu glavnoga grada, javlja agencija AFP opisujući stravu, užas, paniku, te rezignaciju na ulicama Port-au-Princea, glavnoga grada koji je postao golem izbjeglički logor. Prljavi, ranjeni, izgladnjeli, ljudi očajnički vape za vodom, hranom, lijekovima i stisnuti jedni uz druge promatraju nebo u očekivanju zrakoplova sa spasonosnom pomoći, javlja agencija AFP. Krenule glasine o tsunamiju Nevolji je pridonijela i glasina o tsunamiju koja je izazvala paniku jer su tisuće ljudi, noseći u naručju malu djecu, nahrupile prema obroncima brda Petion-ville u pregrađu grada. Glasine su govorile da je priobalni grad Jacmel izbrisan s lica zemlje poslije navodnog divovskog tsunamija, no ništa od tog nije se pokazalo točnim, a nekoliko je svjedoka za agenciju AFP potvrdilo kako nema baš nikakvih podataka o porastu razine mora. Direktorica hotela, koja je željela ostati neimenovana, drži da lažne glasine šire 'profiteri koji žele iskoristiti situaciju kao bi opljačkali napuštene kuće i ruševine'. Potres je uništio infrastrukturu i grad od oko dva milijuna stanovnika provodi noći u mraku. Jutrom stanovnici od ostatka tkanina pronađenih u ruševinama pokušavaju izrađivati privremene šatore. U siromašnoj, korupcijom izjedenoj zemlji javlja se nov strah od ponovne prevare i poraza, što jedan stanovnik sažima u rečenici 'ako međunarodna zajednica doista želi pomoći Haitiju, morala bi uplatiti novac izravno nama, ne vladi'. Jandroković: svi Hrvati na Haitiju su dobro Svi su hrvatski državljani, koji su se našli na Haitiju u trenutku potresa, za sada dobro i Hrvatska će nastaviti činiti ono što je najbolje za njih, rekao je u Zagrebu hrvatski ministar vanjskih poslova Gordan Jandroković. (Foto: Reuters) U kratkoj izjavi za novinare nakon trostrana sastanka s ministrima vanjskih poslova BiH Svenom Alkalajem i Republike Turske Ahmetom Davatogluom Jandroković je rekao kako su službe MVPEI-a odmah nakon vijesti o tragediji na Haitiju počele prikupljati podatke o stanju u kojem se nalaze Hrvati u toj karipskoj državi. 'S obzirom na okolnosti vrlo brzo smo doznali sve informacije i, po onom što trenutačno znam, svi su hrvatski državljani dobro', kazao je Jandroković. 'Bit ćemo u vezi s našim građanima i učiniti ono što je najbolje za njih - da ih se zaštiti i da im se pomogne na primjeren način', dodao je ministar. Na upit što će Hrvatska učiniti glede pomoći Haitiju, Jandroković je podsjetio kako je Hrvatski crveni križ već odlučio pomoći, dodavši kako očekuje da će u tijeku dana i hrvatska vlada odlučiti o nekom obliku pomoći Haitiju.

