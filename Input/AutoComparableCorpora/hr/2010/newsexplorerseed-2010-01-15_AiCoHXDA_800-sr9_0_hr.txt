Najjači potres u više od 200 godina pogodio je u utorak Haiti, srušivši bolnicu u tromilijunskom glavnom gradu Port-au-Princeu, teško oštetivši Nacionalnu palaču u kojoj je sjedište predsjednika, sjedište UN-a i brojne druge zgrade, a još nema ni grubih procjena broja žrtava. Foto: AFP Kako piše Jutarnji.hr, u trenutku potresa se na Haitiju zatekla nekolicina hrvatskih državljana, a Ministarstvo vanjskih poslova još ne može reći točan broj. Dva hrvatska policajca Igor Kruljac i Tihomir Svatoš, koji su na Haitiju u mirovnoj misiji, prema informacijama MVP-a nisu ozlijeđeni, no s njima se ne može stupiti u kontakt. Potvrđeno je i kako se na Haitiju nalaze dvije obitelji hrvatskih državljana. Za jednu četveročlanu obitelj je potvrđeno i kako se nalazi na sigurnom, u jednom od stacionara. Za drugu, tročlanu obitelj još se ne zna što je s njima. Osim njih, na Haitiju se nalazi još hrvatskih državljana, ali o tome još nema službene potvrde. Tijela na ulicama Američki diplomati i humanitarni djelatnici izvijestili su da tijela leže na ulicama i opisali stanje kao "totalnu katastrofu i kaos", a fotograf agencije AP je izvijestio da je Port-au-Prince "uvelike razoren". Dužnosnici Ujedinjenih naroda su kazali da satima nakon potresa magnitude 7 Richtera, koji je pogodio Haiti u 16,53 sati po lokalnom vremenu u utorak, nisu imali podataka o tome što je velikim brojem osoblja UN-a. Misija UN-a na Haitiju broji 9.000 pripadnika. Voditelj misije Ujedinjenih naroda na Haitiju, Tunižanin Hedi Anabi, vjerojatno je poginuo u potresu, a s njime i sve osobe koje su se zatekle u zgradi UN-a, objavio je u srijedu francuski šef diplomacije Bernard Kouchner. Iz pojedinih zemalja čiji su vojnici bili u sastavu misije UN-a na Haitiju, najsiromašnijoj državi zapadne hemisfere, također stižu vijesti o poginulima, javljaju agencije. Komunikacije su jako poremećene, što čini nemogućim dobivanje potpune slike razaranja koje je potres počinio u toj najsiromašnijoj zemlji zapadne polutke, čijih 80 posto od devet milijuna stanovnika živi u ekstremnom siromaštvu, polovica s manje od 400 dolara godišnje. Karel Zelenka, predstavnik Katoličke službe za pomoć (CRS) u Port-au-Prince, rekao je ranije američkim kolegama preko telefona kako su vjerojatno poginule tisuće ljudi, javila je glasnogovornica CRS-a, Sare Fajardo. "On je izvijestio da je to totalna katastrofa i kaos, da oblaci prašine okružuje Port-au-Prince," rekla je Fajardo u sjedištu CRS-a u Marylandu. Izvješća o žrtvama i šteti dolaze sporo zbog problema s komunikacijama ali je brazilski general Carlos Barcellos rekao da su poginula najmanje četiri brazilska člana UN-ove mirovne misije na Haitiju. Nestalima se smatra i velik broj brazilskih vojnika. Najsiromašnija zemlja zapadne Zemljine polutke nije u stanju odgovoriti na takvu katastrofu jer joj nedostaje teška mehanizacija za uklanjanje ruševina i dovoljno osoblja u službama za izvanredna stanja. "Molim svijet, posebice Sjedinjene Države, da učine ono što su za nas učinile 2008. kada su četiri uragana pogodila Haiti", rekao je u razgovoru za CNN Raymond Alcide Joseph, haićanski veleposlanik u Washingtonu. "Tada je SAD poslao bolnički brod na pred obalu Haitija. Nadam se da će to učiniti ponovno... i pomoći nam u teškoj situaciji u kojoj se nalazimo". Glasnogovornik State Departmenta PJ Crowley rekao je u Washingtonu da je američko veleposlanstvo na Haitiju ostalo "doslovno u mraku", nakon što je prekinuta opskrba strujom. "Oni su izvijestili o rušenju mnogih građevina. Vidjeli su brojna tijela na ulicama i pločnicima prekrivena s ruševinama. Jasno je da će se raditi o ozbiljnom gubitku života", rekao je Crowley. Alain Le Roy, voditelj mirovnih operacija UN-a u New Yorku, izjavio je u utorak navečer da je sjedište mirovne misija UN-a, koja broji 9.000 članova, ozbiljno oštećeno kao i ostali objekti. Felix Augustin, generalni konzul Haitija u New Yorku, izjavio je da se dio Nacionalne palače urušio. "Zgrada se urušila na više mjesta," rekao je. "Izgubljeni su životi. ... Trajat će najmanje dva ili tri dana dok ljudi doznaju što se događa", rekao je Augustin. Potres magnitude 7 Richtera, imao je epicentar oko 15 km zapadno od Port-au-Prince na dubini od 8 km, objavio je Geološki institut SAD-a. Njegov geofizičar Kristin Marano nazvao ga je najjačim potresom od 1770. godine na području koje je danas Haiti. Godine 1946. potres magnitude 8,1 Richtera pogodio je Dominikansku Republiku i uzdrmao Haiti, izazivajući tsunami u kojem je poginulo 1.790 ljudi. Nakon jučerašnjeg potresa uslijedilo 13 snažnih tektonskih udara, najjači magnitude 5,9 stupnjeva. Dano je i upozorenja za tsunami, koje je kasnije opozvano. (H), (JL) SAD šalje spasilačke ekipe na Haiti SAD je u utorak počelo pripremati spasilačke ekipe za prirodne katastrofe koje će uputiti na Haiti, čiji je glavni grad Port-au-Prince u utorak pogodio razoran potres, a predstavnik State Departmenta je rekao kako se očekuje velik broj žrtava. Haićanski ili međunarodni dužnosnici još ne iznose procjene u broju stradalih u razornom potresu magnitude 7 Richtera, no zapadni predstavnici u Port-au-Princeu govore da će vjerojatno biti na tisuće žrtava. Američka agencija Bloomberg News u svom izvješću govori o tisućama nestalih i poginulih pod ruševinama. State Department, Agencija za međunarodni razvoj (USAID) i Južno zapovjedništvo Oružanih snaga SAD počeli su koordinirati odgovor za pomoć Haitiju. USAID je objavio da šalje ekipu za procjenu odgovor na katastrofu, te da je aktivirao svoje partnere, spasilačke ekipe iz okruga Fairfax u Virginiji i iz okruga Los Angeles. Državna tajnica Hillary Clinton kazala je u Honoluluu na Havajima da SAD prikuplja informacije o učincima potresa, te da je spreman ponuditi punu pomoć, vojnu i civilnu, Haitiju. Njezin suprug, bivši američki predsjednik Bill Clinton, posebni izaslanik UN-a za Haiti, istakao je u priopćenju kako je UN spreman "učiniti sve što treba kako bi pomogao narodu Haitija u pružanju pomoći, ponovnoj izgradnji i naporima za oporavak". Francuska je najavila da će tijekom dana prema Haitiju uputiti dva zrakoplova koji će prevoziti pomoć. Kanada spremna pomoći Haitiju Kanadska vlada izrazila je spremnost za pružanje pomoći Haitiju, čiji je glavni grad Port-au-Prince u utorak pogodio razoran potres pa se strahuje od brojnih žrtava. Premijer Stephen Harper kazao je da je Kanada spremna pomoći narodu Haitija, prenosi kanadska televizija CTV na web stranici. Kanada je dom brojne haićanske zajednice, čijim je pripadnicima Harper izrazio suosjećanje i potporu "dok čekaju vijesti o sigurnosti svojih voljenih". Ministar vanjskih poslova Lawrence Cannon kazao je kako na Haitiju ima oko 6,000 Kanađana, te da se tek čekaju izvješća je li netko od njih stradao. Kanadsko veleposlanstvo u Haitiju evakuirano je iz opreza, rekao je Cannon. Generalna guvernerka Kanade Michaelle Jean, koja je rođena na Haitiju, u utorak je navečer je izdala priopćenje u kojem je izrazila svoju zabrinutost za žrtve potresa. "Ta prirodna katastrofa pogodila je zemlju s krajnje krhkom infrastrukturom, gdje su mnoge zgrade već nestabilne a uvjeti življenja su često vrlo teški. Ja strahujem za njezine ljude", navela je Jean. Kanađani su prisutni i u Stabilizacijskoj misiji UN-a u Haitiju, koja ima 9.000 pripadnika. Sjedište misije teško je oštećeno u potresu a za nepoznati broj osoblja UN-a još nema podataka gdje su. Među njima je i pet Kanađana. Zapad deblokira hitnu pomoć za potresom pogođen Haiti Njemačka će hitno poslati milijun eura vrijednu pomoć za potresom pogođen Haiti, a Francuska, koja strahuje za 1.400 svojih državljana u toj zemlji šalje dva zrakoplova pomoći, dok Svjetska banka i Velika Britanija šalju stručnjake za procjenu humanitarnih potreba, javljaju u srijedu agencije. Potres jakosti 7 Richtera pogodio je u utorak Haiti, s epicentrom blizu prenapučene tromilijunske prijestolnice Port-au-Princea te izazvao veliku katastrofu u toj najsiromašnijoj američkoj zemlji s vjerojatno golemim brojem žrtava. Njemačka vlada deblokirat će hitnu humanitarnu pomoć u visini milijun eura za žrtve strahovitog potresa, objavilo je ministarstvo vanjskih poslova i dodalo da će odlučiti i o dodatnim mjerama. "Šokiran sam razmjerima katastrofe", citira agencija dpa minsitra vanjskih poslova Guida Westerwella koji je rekao da vlada istražuje ima li na Haitiju i njemačkih državljana. Francuske vlasti zabrinute su za sudbinu oko 1.400 svojih državljana, od kojih 1.200 živi u glavnome gradu, no zasad uopće s Hatija ne stižu podaci o broju žrtava, objavio je državni tajnik za suradnju Alain Joyandet u Parizu. Francuska već danas šalje dva zrakoplova s humanitarnom pomoći u Port-au-Prince, te s ekipama uvježbanima za pretraživanje ruševina, rekao je taj dužnosnik, prenosi AFP. Svjetska banka "spremna je mobilizirati ekipu za procjenu šteta i gubitaka i planiranja obnove. Banka je spremna dati financijsku pomoć", naveo je u priopćenju predsjednik te institucije Robert Zoellick. Svjetska banka je objavila da je njezin ured u predgrađu glavnoga grada Port-au-Princea uništen u potresu no da je osoblje preživjelo. Ta je institucija dala je više od 300 milijuna dolara zajma Haitiju od 2005. godine. Britanija šalje ekipu stručnjaka koji će na terenu procijeniti potrebe i zatim ponuditi svaku pomoć, objavila je vlada u Londonu, prenosi agencija dpa. UN bez novosti o osoblju agencija za humanitarnu pomoć UN nema novosti o sudbini osoblja agencija za humanitarnu pomoć smještenih u zgradama izvan sjedišta misije UN-a na Haitiju koje je razoreno u snažnom potresu, objavio je UN u srijedu u Ženevi. "Zasad nema novosti o ljudima u razorenoj zgradi", kazala je Elisabeth Byrs, glasnogovornica Ureda za suradnju humanitarnih poslova UN-a. "Ima 200 do 250 osoba, ne znamo koliko ih je bilo u zgradi u ponoć u utorak", dodala je ona. "Mislim da ima više ljudi u zgradama koje se nalaze preko puta, kao u zgradama UNICEF-a i Svjetskom programu za hranu (WFP) ", dodala je ona. "Stanje je iznimno teško", kazala je Byrs, ističući da je komuniciranje vrlo teško te da su informacije o stanju još neprecizne. Trojica jordanskih plavih kaciga iz misije za stabiliziranje UN-a na Haitiju poginula su su a 21 je ozlijeđen nakon potresa koji je pogodio zemlju, izjavio je u srijedu jordanski vojni izvor u Amanu. Papa poziva na velikodušnost Benedikt XVI. pozvao je u srijedu na velikodušnost sviju glede dramatičnog stanja na Haitiju, pogođenog snažnim potresom . "Apeliram na velikodušnost sviju kako naša konkretna solidarnost i djelotvorna podrška međunarodne zajednice braći i sestrama koji žive u potrebi i boli ne bi zakazala", izjavio je Papa na završetku tradicionalne audijencije u Vatikanu. Istaknuo je da će katolička crkva smjesta aktivirati svoje karitativne institucije radi suočavanja s najnužnijim potrebama stanovništva.

