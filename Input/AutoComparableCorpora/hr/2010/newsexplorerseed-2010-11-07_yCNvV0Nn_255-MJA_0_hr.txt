Dželi Džand svojim prirodnim atrakcijma plijeni pažnju turista koji ga posjećuju i s udaljenih dijelova Irana. Čisti planinski zrak i priroda, prelijepi horizonti ostanu nezaboravni te iziskuju ponovo viđenje. Obale rijeke Tange i Vaši, poznati vodopad kojeg okružuju predivni vrtovi zovu na provod i odmor. Istorijska pisma na kamenu koja potiču iz vremena Gadžarija na četvrtastim uokvirenim podlogama napisana na visini od dva metra iznad rijeke na mjestu koje se čini nedostižnim uistinu su prava remek djela. Govori se da su rađena za vrijeme Fatali šaha. Pisma prikazuju vladara, vođe vojske, životinje i ratnike. Svake godine, pogotovu u proljeće i ljeto ovdje se smjenjuju rijeke turista. Važno je da znate da selo Dželi Džand ima sve potrebno za ugošćavanje pa turisti uz uživanje u prelijepim krajolicima pri polasku mogu ponijeti i poklone iz sela, najcjenjeniji su med i orasi. U ovo ruralno mjesto stiže se asfaltiranom cestom preko Firuz Kuha. Drugi dio današnje emisije rezerviran je za predstavljanje Rud Avšana, sela koje spada u okrug gradića Damavanda na planinskom vijencu Albors. Mjesto koje zbog svojih izvora i vrtova primi na hiljade posjetilaca, zanimljivo je što posjete ne prestaju ni tokom zimskog perioda. Rud Avšan je udaljen 50 km od Damavanda i 100 km od Teherana. Voda, izvor života, podigla je stepen stočarstva i poljoprivrede pa i kvalitet života Rudnjana. Od vrtlarskih proizvoda odavde potiču kruške, jabuke, grožđe i višnje. Pokraj potočića koji teku i izvora hladne vode u selu stanište je pronašlo na hiljade vrsta divljih biljaka. Selo obiluje prirodnim atrakcijama no pećina Rud Avšan smještena na jugu sela ostavlja bez daha. Istraživači i alpinisti iz cijelog svijeta stižu do ove prirodne jame koja je udaljena pola sata pješačenja iz sela i kažu da je uistinu neponovljiva prirodna blagodat. Nalazi se na 1 800 metara nadmorske visine, široka je 40 a visoka 12 metara, podijeljena u nekoliko prostorija. Pojedini eksperti tvrde da je nastala prije nekoliko hiljada godina i da je rijeka tekla u visini ove pećine. Vjeruju da je jedan dio rijeke Deličaj proširio ulaz dok odjeljci i naslagane cigle po ćoškovima govore same za sebe – da je nekada ovdje bilo života. Prva prostorija visoka 25 m ima dimenzije 80x100 a ostale kao da je ko nanizao po veličini.

