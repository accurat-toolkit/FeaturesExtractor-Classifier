09/04/2010 Američki predsjednik Barack Obama i njegov ruski kolega Dmitry Medvedev nazvali su novi Sporazum o smanjenju strateškog naoružanja povijesnim događajem za odnose bivših neprijatelja i korakom ka daljnjem smanjenju naoružanja. (Washington Post, AP, Nine O'clock - 09/04/10; Reuters, AP, AFP, DPA, BBC, CNN, New York Times, Washington Post, FT, RFE/RL, VOA, Sofijska tiskovna agencija, Dnevnik.bg, Mediapool, Croatian Times, Euobserver, Bijela kuća - 08/04/10) Američki predsjednik Barack Obama (desno) pozdravlja rumunjskog predsjednika Traiana Basescua u rezidenciji američkog veleposlanika u Pragu, u četvrtak (8. travnja). [Getty Images] Potpisivanje novog sporazuma o smanjenju naoružanja između Sjedinjenih Američkih Država i Rusije u četvrtak (8. travnja) u Pragu signalizira nastavak napretka između bivših hladnoratovskih suparnika. Američki predsjednik Barack Obama i njegov ruski kolega Dmitry Medvedev potpisali su novu verziju Sporazuma o smanjenju strateškog naoružanja (START) u Praškom zamku, rezidenciji češkog predsjednika. Obojica su pozdravila sporazum kao značajan za obje zemlje i globalni nadzor naoružanja. Sporazum, koji moraju ratificirati parlamenti dviju zemalja, zamjenjuje sporazum START iz 1991. godine, koji je istekao u prosincu 2009. godine. Kada novi sporazum stupi na snagu, obje zemlje morat će smanjiti broj razmještenih nuklearnih glava na po 1.550 u idućih sedam godina. Takvo ograničenje na 1.550 jest 74 posto manje od ograničenja određenog prvotnim sporazumom START i 30 posto manje od onog postavljenog Moskovskim sporazumom iz 2002. godine, navodi se u priopćenju koje je u četvrtak objavila Bijela kuća. Sjedinjene Američke Države i Rusija također će morati smanjiti za polovicu broj razmještenih i nerazmještenih raketnih rampa i teških bombardera opremljenih nuklearnim oružjem, čime se taj broj svodi na 800 po zemlji. Novim START-om također se ograničava broj razmještenih balističkih raketa i teških bombardera na ne više od po 700. Provjera će se obavljati putem 18 inspekcija na terenu godišnje. "Ovaj dan pokazuje predanost Sjedinjenih Američkih Država i Rusije -- dvije zemlje koje posjeduju preko 90 posto svjetskog nuklearnog oružja -- težnji ka odgovornom globalnom čelništvu", kazao je Obama, obraćajući se stotinama dužnosnika u Španjolskoj dvorani tog zamka iz doba renesanse. Opisujući sporazum kao "pobjednički korak" za svijet, Medvedev je kazao kako otvara novo razdoblje u američko-ruskim odnosima, istodobno omogućavajući veću razinu suradnje i na ostalim područjima. Međutim, istaknuo je kako dvije strane ostaju podijeljene glede planiranog američkog obrambenog proturaketnog sustava u istočnoj Europi. Ubrzo nakon svečanog potpisivanja, Kremlj je odaslao priopćenje u kojem se upozorava kako bi novi sporazum START mogao skrenuti s kolosijeka ukoliko Sjedinjene Američke Države budu jačale sustave proturaketne obrane na način koji predstavlja značajnu prijetnju Rusiji. Slični članci Loading Obama je kazao kako su se dvije strane dogovorile oko "dubljeg dijaloga" o tom pitanju. Kasnije u četvrtak, Obama je bio domaćin radne večere s čelnicima iz istočne Europe: Bugarske, Hrvatske, Češke Republike, Estonije, Mađarske, Latvije, Litve, Poljske, Rumunjske, Slovačke i Slovenije. Trudio se pružiti uvjeravanja svojim gostima kako otopljavanje odnosa između Sjedinjenih Američkih Država i Rusije neće biti na štetu saveznika Washingtona u toj regiji. Kada su u pitanju moguće nove sankcije UN protiv Irana glede nuklearnih ambicija ove zemlje, Obama je kazao kako Rusija i Sjedinjene Američke Države rade zajedno u Vijeću sigurnosti UN na tom pitanju. "Ne možemo se pretvarati da to ne vidimo", složio se Medvedev, ukazujući kako bi sankcije protiv Irana trebale biti "pametne" i ne trebaju donositi nedaće narodu Irana. Ovaj tekst poručio je SETimes.com. Loading Glasovanje Loading Your email has been sent.

