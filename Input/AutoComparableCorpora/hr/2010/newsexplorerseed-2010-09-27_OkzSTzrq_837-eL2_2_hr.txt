Britanski Laburisti sutra biraju svog novog lidera, političara s kojim se nadaju povratku na adresu Downing street 10! Prvi put nakon trideset godina ne zna se tko će to biti. Naime, petero je kandidata za prvo mjesto među Laburistima. To su braća Miliband: David i Ed, zatim Ed Balls, Andy Burnham i jedina žena Diane Abbot! Najizgledniji za čelno mjesto, prema mišljenju mnogih, je David Miliband bivši ministar vanjskih poslova, Blairov čovjek. Najveći protivnik mu je vlastiti brat Ed, također s iskustvom politike na vrhu: bivši ministar energetike, Brownov čovjek! Hoće li te poveznice s bivšim premijerima i bivanjem u vrhu politike biti presudne u odlučivanju članstva? Koliko će se u glasovanju prevagnuti pridjevi novi i stari Laburisti ili da se napokon krene dalje! Imajući na umu ono što su im dva prethodna lidera ostavila, lekcija je više nego jasna: na sutrašnjem okupljanju Laburisti trebaju odlučiti što biraju: svoga šefa ili i budućeg premijera, dakle nekoga koga će, prema onome za što se zalaže, prihvatiti većina birača, a ne samo članstvo stranke. Očekivanja su da taj netko novi oživi ono najbolje u politici stranke iz vremena kada je ona izašla pred birače kao Novi laburisti 1997. i doživjela golemi uspjeh. Za Britance, a Laburisti ne bi smjeli zaboravljati, to je spajanje onog do čega im je najviše stalo: gospodarstva slobodnog tržišta i visoko kvalitetnih javnih službi. S tom idejom izlaze na izbore, potvrđuju ili mijenjaju! Kriza koja se u međuvremenu dogodila i porušila mnoge do tada neprikosnovene institucije i njihove čelnike predstavlja veliki izazov za svakoga tko se u ovom trenutku prihvaća ozbiljno politike. U slučaju novog vođe Laburista, u zemlji gdje već postoji vladajuća koalicija dviju jakih stranaka, njegova uloga glavnog vođe oporbe iznimno je važna. Britancima treba, tvrde analitičari, vjerodostojna oporba. Tko se s time ne bi složio! Međutim, za uigravanje novi čovjek nema puno vremena! 20. listopada ministar financija George Osborne iznijet će pred parlament plan proračunske potrošnje. Mnogo toga će se ukidati ili rezati. Uvijek se sve vrti oko novca, no kako su ozbiljni rezovi uvijek bolni i nepopularni, logika je jasna: treba znati odabrati one koji će trajno osigurati promjenu. Za nekoga tko je relativno svjež na premijerskom mjestu, kao David Cameron, šansa je da što prije to učini birači će to prije preboljeti, čime će na vrijeme stvoriti temelje za iduće izbore! Dakle vratimo se sutrašnjem danu odluke, novi vođa stranke ujedno vođa oporbe, pojavljuje se u ključnom trenutku. Za manje od mjesec dana mora biti spreman odgovoriti Georgu Osbornu na njegov plan rezanja. Prvi značajan nastup u parlamentu odredit će njegovu i stranačku političku budućnost! Hoće li sutra kod Laburista prevladati ideologija ili vizija znat će se odmah po objavi: pobjednik je...

