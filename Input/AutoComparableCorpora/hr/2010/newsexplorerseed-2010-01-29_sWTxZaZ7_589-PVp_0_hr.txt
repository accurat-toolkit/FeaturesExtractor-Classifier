Afganistanski predsjednik Hamid Karzai poručio je sudionicima međunarodne konferencije u Londonu da mu je za reintegraciju nekih talibanskih elemenata u afganistansko društvo potrebna regionalna suradnja. Delegati su podržali takvu ideju, no analitičari kažu da će takav plan teško dobiti podršku u regiji. Afganistanska reakcija na najnoviju međunarodnu konferenciju o situaciji u toj zemlji jest oprezni optimizam, što ni ne čudi nakon osam godina teških borbi u Afganistanu. Profesor prava i politologije Wadir Safi sa Sveučilišta Kabula rekao je da ne očekuje da će konferencija riješiti probleme Afganistana, ali bi mogla biti katalizator za uspostavu mira. "Londonska konferencija može otvoriti vrata prema onim talibanima koji se bore da prihvate mir i to bi bio veliki uspjeh." Zemlje koje sudjeluju na konferenciji obećale su više od 140 milijuna dolara u fond za reintegraciju talibana koji polože oružje. Abdul Hakeem Mujahid bio je izaslanik Ujedinjenih naroda za talibansku vladu u Afganistanu. On vjeruje da ova novčana ponuda neće dati željeni rezultat. "Na žalost, to nije jezik pomirenja, to nije jezik reintegracije." No Mujahid kaže da je poziv predsjednika Karzaia Saudijskoj Arabiji i Pakistanu da pomognu mirovni proces pametan potez. "Ukoliko ne bude povjerenja i transparentnosti u zemljama u regiji i susjednim zemljama, vjerujem da će bilo kakvo pomirenje biti nemoguće." Profesor međunarodnih odnosa Ishiaq Ahmad sa Sveučilišta Quaid-i-Azam u Islamabadu kaže da je Pakistan ključ za bilo kakvu vrstu mirovnih pregovora u Afganistanu. "Sva ova otvorena pitanja povijesti, etničkih zajednica, vjere i geografije čine pakistansku Gospodin Ahmad kaže da ne samo da je Pakistan jedna od nekoliko zemalja koja je službeno priznala prijašnju, talibansku vladu u Afganistanu, već također dijeli brigu za Paštune koji žive u obje zemlje. "Talibani su pretežito iz redova Paštuna, a Paštuna ima s obje strane granice. Prirodno je da Pakistan ima neku vrstu utjecaja na ove talibanske skupine. " Ahmad također ističe da pakistanska vlada ima iskustvo mirovnih pregovora s talibanskim militantima unutar vlastitih granica. "Pakistan je postigao dogovore s nekima od talibanskih skupina, onima koje su navodno aktivne u pobuni u Afganistanu." Washington pritišće Islamabad da napadne utočišta talibanskih elemenata koji se skrivaju unutar Pakistana. No pakistanska vlada tome se protivi, uz tvrdnju da je dijalog s militantima najbolji put za mir u Afganistanu.

