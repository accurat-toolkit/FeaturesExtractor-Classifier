Poljaci koji godišnji odmor provode u Dalmaciji, na potezu od Zadra pa sve do Dubrovnika, danas su okupirali središte Splita gdje im je omogućeno da glasuju na izborima za predsjednika svoje države. Prema prvim izlaznim anketama koje je večeras objavila poljska državna televizija TVP predsjednik parlamenta iz vladajuće Građanske platforme Bronislaw Komorowski vodi ispred Jaroslawa Kaczynskog, bivšeg premijera i blizanca poginulog predsjednika Lecha Kaczynskog. Komorowski ima 53,1 posto glasova, a Kaczynski 46,9. Jaroslaw Kaczynski je nakon objavljivanja izlaznih anketa priznao poraz, prenosi BBC Smeta im vrućina S obzirom na to da se oko 700.000 Poljaka nalazi na ljetovanju, državna izborna komisija odlučila je svima koji to žele omogućiti glasovanje tijekom odmora. Stoga je u mediteranskim zemljama, gdje ljetuju, otvoreno desetak birališta. Neočekivana gužva, dugački redovi i izvanredan odaziv poljskih turista unatoč nesnosnoj vrućini, iznenadili su članove komisije na biračkom mjestu u Kuli u Hrvojevoj ulici u Splitu. - Došao sam iz Omiša gdje ljetujem u privatnom smještaju. Nisam očekivao da će nas ovoliko doći. Užasno je vruće, ne znam kako će sve ovo izdržati stariji ljudi i djeca. Trebalo je ovo organizirati negdje u hladu. No, nije mi žao što sam došao birati svog predsjednika. Znate, nama je to jako važno - kazao nam je Artur Piekus iz Bielsko-Biale. Prema riječima Aleksandre Kucy, konzulice u poljskom veleposlanstvu u Zagrebu, u 6 sati otvorili su biračko mjesto u Splitu, a samo minutu poslije stigli su prvi glasači. Do 11 sati glasovalo je oko 600 Poljaka, a očekuju da će doći oko 2 tisuće njihovih turista. Stižu iz Dubrovnika, s Korčule, Hvara, Brača, Visa i ostalih mjesta. Procjenjuje se da se na Jadranu odmara oko pet tisuća poljskih gostiju. Važna dužnost - Nenormalno je vruće. Od sunca se štitimo kišobranima, maramama, šalovima, kapama. Strahovita je gužva i dugački redovi. Nadam se ipak da neću satima čekati i da ću brzo skočiti u vaše prelijepo more - požalila nam se Aleksandra F. Došla je na glasovanje s kćeri Justynom iz Podgore. Prvi su put u Hrvatskoj i oduševljene su. - Definitivno nismo očekivali ovoliko ljudi, ali sretne smo. Pa biramo svojeg predsjednika - dodala je Justyna. Predizborna kampanja bila je neuobičajeno smirena, u sjeni tragičnog pada predsjedničkog aviona 10. travnja, kraj Smolenska u Rusiji. U toj nesreći poginuli su Lech Kaczynski te 95 članova visokog državnog i vojnog izaslanstva. Jaroslawa Kaczynskog dio poljske javnosti optužuje da u političke svrhe koristi tragediju u kojoj je stradao njegov brat. Izlazne ankete: Komorowski pobijedio, Kacznyski priznao poraz Jaroslaw Kaczynski danas je nakon objavljivanja izlaznih anketa priznao poraz, prenosi BBC. Prema izlaznim anketama koje je objavila poljska državna televizija TVP, predsjednik parlamenta iz vladajuće Građanske platforme Bronislaw Komorowski vodi ispred bivšeg premijera i blizanca poginulog predsjednika Lecha Kaczynskog. Komorowski ima 53,1 posto glasova, a Kaczynski 46,9 posto glasova. Prvi službeni rezultati izbora bit će objavljeni sutra. Izbori su održani u sjeni tragičnog pada predsjedničkog aviona 10. travnja, kraj Smolenska u Rusiji. U toj nesreći poginuli su Lech Kaczynski i 95 državnih dužnosnika.

