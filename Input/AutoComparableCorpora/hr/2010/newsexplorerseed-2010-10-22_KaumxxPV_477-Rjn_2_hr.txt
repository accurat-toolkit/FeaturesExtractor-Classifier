PARIZ - Dok su francuska vlada i sindikati ukopani na svojim pozicijama, štrajk rafinerija ušao je jučer u drugi tjedan te je Francuska posegnula za naftnim zalihama kojih ima za 98 dana, a u osporavanje mirovinske reforme uključili su se i kamionski prijevoznici. Ministarstvo unutarnjih poslova najavilo je sastanak “međuministarskog kriznog centra” koje će raspravljati o nestašici goriva u zemlji, javlja agencija AFP. Vlada ne odustaje Agencija dodaje da je sastanak užeg kabineta na temu opskrbe gorivom već održao predsjednik države Nicolas Sarkozy koji unatoč štrajkovima i blokadama ne odustaje od svoje mirovinske reforme povišenja dobne granice umirovljenja sa 60 na 62 godine. Reuters prenosi procjenu Međunarodne agencije za energiju (IEA) koja nadzire strateške zalihe nafte u državama članicama OECD-a, da Francuska ima zaliha za 98 dana i “već ih crpi”. Međutim, na svojim pozicijama ukopali su se i moćni francuski sindikati koji uživaju podršku oporbene ljevice i najavljuju da će mobilizaciju radništva potvrditi općim štrajkom za danas, na dan kada Senat treba glasovati o novom mirovinskom zakonu. Francuski premijer Francois Fillon uporno je ponavljao da će reforma biti “izglasana”, unatoč “društvenoj krizi”. Ljevica pak žali zbog nepopustljivosti vlade i poziva na dijalog, poručili su socijalisti. “Ovo je odlučan tjedan”, rekao je glasnogovornik socijalista Benoit Hamon i pozvao Francuze neka prosvjeduju u miru i ne dopuste da ih zlostavlja strogoća vlasti. Štrajkovi protiv mirovinske reforme proširili su se prošlog tjedna na 12 francuskih rafinerija i nadovezali na trotjedni štrajk u najvećoj francuskoj naftnoj luci Fos Lavera u Marseilleu gdje radnici štrajkaju protiv radnih uvjeta i protiv reforme. Fos-Lavera je u svijetu treća najveća luka za naftne derivate s pretovarom od 64,2 milijuna tona godišnje. Jučer se uključio i kamionski prijevoz u akciju blokirajući spremišta goriva i stvarajući prometni kaos hotimičnom usporenom vožnjom. Presušile benzinske Nije još objavljeno koliko je benzinskih postaja “presušilo” od njih 12.500 u Francuskoj, no Exxon Mobil je objavio da je stanje “kritično” i da će vozači teško do dizela u Parizu i Nantesu na zapadu, javlja Reuters. AFP je javio da goriva nema na 1500 benzinskih postaja, a stanje je “krajnje zabrinjavajuće” na 3500 postaja u ruralnim područjima. Poremećaji su nastavljeni jučer i u željezničkom prometu, kao i prosvjedi u 261 srednjoj školi od njih 4000 pa je čak bilo manjih sukoba između mladih i snaga reda. Piše: P. Z., agencije

