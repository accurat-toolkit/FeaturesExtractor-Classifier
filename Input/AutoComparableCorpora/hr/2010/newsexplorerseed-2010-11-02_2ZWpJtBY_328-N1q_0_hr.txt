Foto: CROPIX EPILOG SLUČAJA RITZ “Oprostimo li im, možda smo im dali novu šansu” Tomislav Novak / 02.11.2010. 14:35:05 Reporter Jutarnjeg lista koji je od početka pratio slučaj Luke Ritza te u intenzivnoj novinarskoj istrazi, katkad bržoj od policijske, otkrio neke od ključnih tragova što su vodili do ubojica, prvi put detaljno rekonstruira sve što se zbivalo od mladićeva ubojstva do uhićenja zločinaca Rekao si mi da te zagrlim i ja sam te zagrlila. Rekla sam ti da te volim jako puno. Onda smo se dogovarali kad ću ti opet doći. Ali sutra te više nije bilo – tako počinje oproštajno pismo crvenokose Ivane, djevojke ubijenog maturanta Luke Ritza. Te neobično tople lipanjske večeri bili su zajedno posljednji put. Nekoliko sati kasnije Luka se onesvijestio u kupaonici. Umro je na operacijskom stolu. “Užasno te volim, Luka Ritz, i drago mi je što sam imala vremena da ti to kažem. Izgubila sam te, ali drago mi je što sam te upoznala.” Tako završava njezino pismo. Napisala ga je prije dvije i pol godine. Tinta je izblijedjela, ali tuga ostaje. Život i smrt Luke Ritza iz mnogih su izvukli ono najbolje, a samo iz nekih ono najgore. Promijenio je život mnogih koji su ga znali. Prije svega, nepovratno je promijenio živote onih koji su ga ubili. “Ljudi su takva vrsta”, pisao je u školskoj zadaći, “a ubojstvo im stanuje u tamnoj strani mozga. Ako im oprostimo, možda smo im dali novu šansu. Ja sam odgojen u takvoj obitelji.” Luka Ritz i njegov prijatelj dvije su statističke brojke u čitavom moru žrtava huliganskog premlaćivanja; sasvim slučajna meta šestorice oholih mladića koji su na putu do kuće tražili tučnjavu. Pitali su ih za tri kune. Kad ih nisu dobili, izudarali su ih pa pobjegli. Upravo tako, posve banalno, počeo je najveći i najvažniji slučaj uličnog nasilja u Zagrebu u zadnjih desetak godina. Franu Despića trojica su nepoznatih ubojica izboli noževima i prerezali mu vrat samo tri mjeseca prije u parku Ribnjak. Luku Marinca dvojica su prijatelja godinu dana prije tukla cijelu noć u stanu na Radničkoj i ujutro ga bacili na livadu da umre. Oba slučaja sablasna su i mučna preko svih granica. Ali tek slučaj maturanta Ritza ujedinio je i pokrenuo, makar nakratko, čitav grad. Isprva sam taj slučaj nevoljko pratio. Na kraju me promijenio. Sada, dan nakon presude napadačima, neki se detalji objavljuju prvi put. Dogodilo se to prvog lipnja 2008. Jedan je u noći, samo dan uoči velike maturalne večere Grafičke škole. Psihomodo Pop upravo je završio svirku na jezeru Bundek. Bučno je. Pije se i pjeva. Luka i njegov prijatelj odvajaju se od društva i kreću na autobusnu stanicu. Sutra je važna večer, treba se pripremiti. S istoka brzo i glasno prilazi šest mladića. Žicaju novac. Luka im ne da. Već su naumili otići, ali dvojica se u posljednji tren odluče vratiti. Pa njih nitko ne odbija. U tom trenutku zapečaćena je sudbina svih osmorice mladića i njihovih obitelji. Kratka prepirka vodi u napad i petorica ubrzo nasrću na dvojicu prijatelja. Šesti, kasnije se otkrilo, u zadnji se čas predomislio i pobjegao. Iako je poslije djelomično sudjelovao u istrazi, njegovo se ime više nikad nije spomenulo. Luku udaraju nogama u glavu. Pada na beton, udara glavom u rubnik. Pokušava pobjeći, ali napadači su nemilosrdni. Prijatelju puca nos, krvi je posvuda. Napadači bježe pored zgrade Ine i Avenue Malla pa još dalje u sigurnost svojih kvartova. “Mama, oprosti mi što se nisam znao obraniti”, govori Luka majci u bolnici, a ona plače. “Nisi ti kriv, sine, nisi ti kriv”, ponavlja mu. Zbog napada je u krevetu na intenzivnoj njezi proveo četiri dana, a kad su nalazi pokazali da je sve čisto, pušten je na kućnu njegu. U prvi tren propustio sam vijest o njegovu premlaćivanju. Tada još nitko nije mogao znati kakav potres slijedi i rijetke su novine napadu na mladog maturanta dale više od stupca u kutu stranice crne kronike. Na napad isprva nije reagirala ni policija. U prva dva tjedna ispitali su samo Luku i njegova prijatelja. Zbog takvih slučajeva koji završavaju s nekoliko stotina kuna štete, pokojom modricom ili, u najgorem scenariju, razbijenim nosom, nitko neće potegnuti prekovremeno. A onda je netko fotografirao blijedog mladića u crnini kako čuči na Mirogoju pored pogrebne povorke. Mučno mu je, pa pali cigaretu. Rukom prelazi preko čela, vrti glavom. Svi su njegovi prijatelji u crnom, s bijelim ružama u rukama. Djevojke plaču. Fotografija je to s Lukina sprovoda, održanog na sam dan mature, kad je Luka 12 dana nakon premlaćivanja preminuo na operacijskom stolu zbog izljeva krvi u mozak. Luka je volio Ivanu i rokenrol. U maleni stan u Dugavama vječno je dovodio društvo. U njegovoj sobi prvi je put održana proba benda Shangri La u kojem je svirao bas gitaru. S ocem Renom gledao je filmove Tima Burtona. Majci Suzani pričao je da želi biti novinar. Pisati glazbene recenzije. “Soba mi je puna kutija u kojima je spakiran moj Luka. U njima je naše prstenje, naši snovi, naša ljubav”, piše Ivana zadnju posvetu na blogu. U danima koji slijede Suzana nam otvara korice njegove zadaćnice i zajedno prolazimo kroz fotoalbume. Luka piše o smrtnoj kazni. Svačije je pravo da diše, zaključuje u svom tekstu. Tada još nisam znao ništa o obitelji Ritz. S njima je kontaktirao, ispočetka službeno, a kasnije, kako se potraga za ubojicama naglo širila, sve češće i privatno, iz večeri u večer, Marinko, jako dobar prijatelj iz redakcije. Jednom dok smo u oblacima dima sjedili u nekoj špelunki u centru grada iznenada je izvadio Ivanino pismo i pročitao mi ga pa dugo šutio. Tada smo odlučili zagristi u priču. I nismo bili jedini. Potraga za Lukinim napadačima postala je najvažnija priča te jeseni. Policija se pravdala brojkama. Njihova izvješća bila su precizna i stalna: u 40 dana ispitali su više od 200 ljudi. U 90 dana više od tisuću ljudi, a ubojstvo Luke Ritza najvažniji je policijski slučaj i predmet intenzivne istrage. Brojka se nakon gotovo pet mjeseci zaustavila na 1500 obavijesnih razgovora i 60 prepoznavanja u središtu krimpolicije u Heinzelovoj ulici. Lukin prijatelj koji je jedini dobro vidio napadače dvaput tjedno dolazio je u postaju i iz ponuđenih lica pokušavao prepoznati petorku koja ih je napala. Nikoga nije prepoznao. Njegov identitet nikad nije objavljen u medijima. No, slučaj se stalno vraćao na prvo polje. Nitko nije ništa vidio, nitko nije ništa čuo. Urednici su nas, kao uostalom i novinare drugih redakcija, poslali na teren. U dva mjeseca razgovarali smo sa 60 ljudi, što Lukinih prijatelja i poznanika, što ljudi koje su nam preporučili. Upoznali smo puno mladih ljudi prepunih energije i često smo dugo u noć obilazili klubove i kafiće slušajući tračeve i nagađanja. Neki su govorili da su ubojice djeca poznatih biznismena i političara te da nikad neće odgovarati za počinjeno, drugi pak da napadači uopće nisu iz Zagreba, a neki su tvrdili da se ime ubojice na ulici već zna i da je triput iz osvete pretučen. Ustvari, nismo imali ništa. No, za to se vrijeme u malenom kafiću u središtu Zagreba rađala ideja koja će u konačnici dovesti do počinitelja. Trinaestica u Dežmanovoj bio je omiljeni kafić Luke Ritza. Tamo je u svom separeu redovito pio kavu s ekipom. Tamo je, ispričao nam je gazda, napravljena i jedna od posljednjih fotografija živoga Luke, usred jednoga rođendanskog slavlja. Tamo su njegovi prijatelji odlučili tiskati 800 običnih letaka u A4 formatu. Bilo je to 800 sirovih i jednostavnih plakata koji su doveli do konačnog obrata u slučaju. “Zagrebe, zašto štitiš ubojicu?”, vrištao je naslov nad policijskim fotorobotom jednog od počinitelja, što je, ustvari, bio jedini konkretni policijski trag. Dobili su ga iz opisa dvojice očevidaca samog premlaćivanja. Jedan od njih vozio je uz Bundek kad je vidio iživljavanje napadača i trubio da ih otjera. Zvao je policiju, kao i drugi očevidac, iz autobusa koji je išao u suprotnom smjeru. S Lukinim prijateljima bili smo u obje akcije lijepljenja tih plakata po gradu. “Ma zalijepi i na kip bana Jelačića, nek nas uhapse”, govorili su. Mi smo im pomagali sa strane. I sve bilježili. “Uostalom, svaki čovjek umre toliko puta koliko puta izgubi svoje prijatelje, zar ne?”, jednom su me pitali. “Vidiš, nas ovdje okupljene Luka nikad neće izgubiti”, sami su i odgovorili. S njima su jednom u kafiću sjedili i Suzana i Reno i tad sam ih, ustvari, prvi put upoznao uživo. “Slušaj, možda gore negdje postoji netko tko ovo sve gleda i bilježi”, te večeri mi je rekla Suzana rečenicu koju će još nekoliko puta ponoviti puno kasnije. Dan nakon Lukine smrti petorica prijatelja sjede na kavi u Novom Zagrebu i u nevjerici čitaju novine. Maturant, onaj mali čupavi kojeg su prije desetak dana pretukli, umro je. Obuzima ih hladna panika. Svi oni žive u Novom Zagrebu blizu jedni drugih i blizu Luke. Viđali su ga i prije i baš ih je nervirala njegova čupava duga kosa, tamne Ray-Ban naočale i rokerski stav. Te su kobne večeri haklali košarku na kvartovskom igralištu. Popili su par piva i otišli gubiti vrijeme na Bundek. Na povratku su naletjeli na čupavca. Istukli ga. Nikome nije palo na pamet da će ga ubiti. Svi su oni maloljetni osim jednoga koji je tek navršio osamnaestu. On jedini još nema kaznenu prijavu. Ostali već iza sebe imaju povijest sitnih krađa, razbijanja i šaranja po fasadama. Upravo tada, dan nakon Lukine smrti, stvaraju pakt. Šutjet će o tučnjavi, nitko ih vjerojatno nije ni vidio. Gotovo pet mjeseci trajao je njihov zavjet šutnje. Neki su ga podnosili dobro i normalno nastavili život, druge je pak smrt počela proganjati. Dvojica su počela markirati. Mučila ih je depresija, bili su tiši nego inače i slabo su spavali i jeli. Roditelji su postali zabrinuti, ali nitko od njih nije ni na trenutak posumnjao da je to povezano sa slučajem Ritz. Ne njihova djeca. Jedan od njih čak je pozvan u policiju na prepoznavanje. Lukin prijatelj nije ga prepoznao. No sada je bilo jasno da im je policija na tragu. U gradu je bilo opasno zadržavati se jer su se bojali da će ih netko prepoznati i prijaviti. Ostali su sami, njih petorica, odrezani od svijeta i grada u kojem žive, a svi su njušili njihovu krv. Čekao se jedan krivi potez, a oni su proživljavali pakao. Sasvim slučajno Marinko i ja našli smo se jednog petka u policijskoj postaji u Heinzelovoj. Bilo je već kasno i postaja je bila pusta, ali jedan od kriminspektora koji je radio na slučaju Ritz pristao nas je primiti. U jednom od naših brojnih razgovora oko tekstova o Luki, mladić kojega policija nije ispitala dao nam je broj mobitela za koji je tvrdio da pripada jednom od napadača. Njega je bilo strah to prijaviti, pa smo to učinili mi. Inspektor nas je detaljno ispitao, malo se zadržao u pristojnom ćaskanju s nama pa smo otišli. Do samog je kraja zadržao pokeraško lice. U ponedjeljak, tri dana poslije, objavljeno je da su napadači uhićeni. Vrlo je vjerojatno već u petak inspektor znao imena napadača, ali je to odlično sakrio. Ni u jednom trenutku nije trepnuo na naša pitanja o pritisku društva da se slučaj hitno riješi niti je pokazao da mu je pomalo komično naše igranje detektiva. Možda nas se više i ne sjeća, jer nakon Ritza ubrzo su uslijedili slučajevi Hodak i Pukanić koji su policiji zadali puno više glavobolje. Kad su istražitelji otpisali sve koji više nisu bili sumnjivi ostala su im petorica mladića: S. Š. (18), J. J. (16), K. M.(16), M. K. (16) i R. L. (16). Iza ovih inicijala i brojki kriju se, unatoč pokojoj kazenoj prijavi, ustvari obični mladići. Jedan je trenirao džudo i išao na utakmice Dinama. Drugi je imao djevojku i volio izlaske. Upadali su, istina, u nevolje i sve češće, kako su odrastali, plesali na rubu zakona, ali su istovremeno nekako gurali kroz srednju školu i vodili naoko normalan život. Dvojica su išla u privatnu školu na istoku grada, gdje godišnja školarina iznosi 32 tisuće kuna. Zajedno su potkraj listopada 2008. ponovno pozvani na razgovor u Heinzelovu. Nikad nije otkriveno tko se od njih slomio, ali jednom kad su krenule ispovijesti priznali su sve. Detaljno. Dosadno nam je, tvrdili su, pa smo tražili malo žešću zabavu. Neki od njihovih roditelja u potpunom su šoku dali kratke izjave za medije. Majka S. Š.-a ustvrdila je u svom jedinom obraćanju medijima kako je njen sin uvijek pomagao drugima, a htio je i Luki, ali se uplašio kad je on pao krvav na pod pa je pobjegao. Otac J. J.-a nekoliko je puta rekao kako je njegov sin bio na krivom mjestu u krivo vrijeme. Detaljno se sjećam razgovora s njim preko mobitela prije godinu dana kada je kroz lavinu psovki rekao da od njegova sina mi mediji radimo monstruma. “Meni je jasno da vam je teško, ali sin vam je u policiji označen u tri različita slučaja premlaćivanja”, pozvao sam se na službene činjenice. “Ma otkud vam to? Policija nije u pravu, moj sin uvijek se nađe na krivome mjestu u krivo vrijeme. To je njegov jedini grijeh”, ponovio je i poklopio. Tada još nisam znao da će taj razgovor imati i sudski epilog. Bilo je nemoguće objasniti mu da je negdje pogriješio. Tih sam dana razgovarao s Darkom Marincem, ocem ranije ubijenog mladića Luke Marinca. “Vidjet ćeš, Tomo, obitelj Ritz tek će na suđenju proživjeti pravi pakao. To što sam ja proživio bilo je užasno, a to čeka i njih. U ovakvim stvarima ubojica često ima više prava od žrtve”, zloguko je prognozirao. Nažalost, u mnogočemu je imao pravo. Suzana i Reno na prvome su ročištu dali iskaz, a kako nisu imali odvjetnika, više ih nitko nije obavještavao o tijeku postupka. Postali su suvišni i nevažni, iako su najviše patili zbog Lukine smrti. “Jedini koji su nas zvali bili su inspektori iz policije. I ne samo zbog slučaja nego da nas pitaju kako smo”, povjerio se jednom prilikom Reno Ritz. Kako je riječ o maloljetnicima, Odjel za mladež Općinskog kazenog suda u Ilici suđenje je odmah zatvorio za javnost. To je postala prava noćna mora: informacije smo morali čupati kako god smo znali. Vrlo često su se službeni odgovori na naša pitanja svodili na obavijesti da informaciju ne možemo dobiti jer po zakonu sud mora štititi maloljetnike. To je u prijevodu značilo da smo često uzalud dolazili na ročišta s kojih nismo dobivali ništa. Katkad bi se ročišta održala da nitko od novinara nije ni znao za njih. Katkad bismo dobili krivu dojavu pa bismo satima uzalud čekali ispred zgrade Odjela za mladež. Policija je obavila svoj posao, Lukini prijatelji obavili su svoj i čitav je slučaj sporo, ali konstantno, tonuo u poluzaborav. Postupak je kasnio od samog početka i učinilo mi se da Darko Marinac nije imao krivo kad je rekao na jednoj kavi: “Možda je sve po zakonu, ali to nije čovječno. Hej, pa ja sam otac tog jadnog djeteta koje je ubijeno, pa pokažite malo suosjećanja.” Suzana i Reno u ranoj su se fazi suđenja pametno maknuli od svega i odlučili ne misliti na proces. Za to vrijeme napadačima je istekao maksimalni pritvor od tri mjeseca, a da suđenje nije ni počelo. Tako su trojica kojima se sudilo u odvojenom postupku na sud dolazila sa slobode. To se pokazalo kao velika pogreška. J. J. usred suđenja između dva ročišta bio je umiješan u još jednu tučnjavu, kod Avenue Malla, kad je napadnut i premlaćen srednjoškolac iz Velike Gorice. Taj klinac i danas ima noćne more od napada, posjećuje psihologe i otac se boji za njega. Zašto je nasilnik uopće bio na slobodi, s pravom se pitala javnost. U dnevnom tisku sutkinja Jadranka Kos označena je kao jedna od odgovornih u lancu što J. J. nije iza rešetaka. U vrijeme napada kod Avenue Malla bila je na službenom putu, ali kad se vratila, uspio sam s njom uspostaviti telefonski kontakt. Razgovor je bio dug i težak, a sutkinja izuzetno ljuta na mene jer sam bio jedan od potpisnika teksta u kojem je spomenuta u negativnom kontekstu. “Pa vi radite pritisak na sud, a meni ćete uništiti karijeru”, govorila je kroz suze. Ubrzo je zbog standardne rotacije sudaca premještena na sud u Veliku Goricu, a slučaj je do kraja dovela njezina zamjena, Natalija Glumičić-Ščekić. Tu stvari nisu stale. Nakon jednog ročista u redakciji me dočekala kaznena prijava od odvjetnice J. J.-a te privatna tužba. Uz to prijava i Vijeću časti Novinarskog društva. Smatrala je da odajem detalje iz postupka zatvorenog za javnost, i to na štetu maloljetnika kojemu se sudi, te da širim lažne i uznemirujuće glasine i pozivam na linč. Kako se približavala presuda, stvari su postajale sve ozbiljnije i nekoliko sam puta pomislio da prestanem pratiti slučaj. “Nećete valjda opet spominjati J.J.-a u tekstu? Pa tek se malo smirio u odgojnom zavodu, i konačno je dobro”, rekla mi je jednom prilikom njegova odvjetnica. Presuda je donesena ovaj tjedan u ponedjeljak. Ponovno smo satima na kiši čekali da netko sa suda objavi zaključak. I opet se morali snalaziti neslužbeno. Dvojici od petorice napadača suđeno je odvojeno još ranije, pa je S. Š., jedini punoljetan u vrijeme napada, svoju kaznu u Odgojnoj ustanovi Turopolje već odslužio. Sada je na slobodi. Protiv K. M.-a postupak je obustavljen jer je sudjelovao u krađi motora zbog čega je također upućen u Turopolje. Time je svrha njegove kazne bila ispunjena, odlučio je sud. Sada je na slobodi. Trojica kojima je presuđeno u ponedjeljak ljutito su napustili sudnicu iako nisu prošli loše. J. J., koji je najviše punio stupce zbog brojnih tučnjava, na kraju za napad na Ritza nije ni osuđen. Protiv njega je obustavljen postupak jer je svrha njegove kazne ispunjena kad je upućen u Turopolje zbog prijašnjih tučnjava, odlučilo je sudsko vijeće. Još odslužuje tu kaznu. M. K.-u izrečena je tzv. odgojna mjera, a spekulira se da to znači upućivanje na odrađivanje neodređenog broja sati dobrotvornog rada. R. L., kojemu će uskoro biti 19 godina i koji je bio opužen za nanošenje teških ozljeda Luki sa smrtnom posljedicom, dobio je godinu dana zatvora. Kako je već proveo tri mjeseca u pritvoru, mogao bi odslužiti još samo devet mjeseci, vjerojatno u zatvoru u Požegi. Ove su presude nepravomoćne i o njima će još odlučivati Županijski sud u Zagrebu. Trojica na slobodi, jedan u popravnom domu i jedan u zatvoru. Luka u grobu. “Lažu kad kažu da vrijeme liječi sve rane. Presudu neću komentirati, neka svatko za sebe odluči kakvu je poruku ovim kaznama poslao sud”, rekla je u ponedjeljak Suzana Ritz. Presudu je dočekala sama, s Renom, u njihovu stanu u Dugavama. Suzana će danas, kao i na dan kad su im javili da su napadači uhićeni, otići na posao. Isto će učiniti i Reno. Sjećanje na sina održavat će radom u Savjetovalištu za mlade koje nosi ime Luke Ritza. Nisam ih imao hrabrosti nazvati da komentiramo presudu. Ivanu nisam nikad upoznao, osim kroz pismo, a inspektora koji nas je tako uljudno primio u Heinzelovoj zadnji sam put vidio na terenu na Jarunskom jezeru kad su otkriveni dijelovi raskomadanog tijela srpskog dilera Cvetka Simića. Pred njim je puno posla. Sutkinja Jadranka Kos radi na Općinskom sudu u Velikoj Gorici, a Lukini prijatelji i dalje sviraju u njegovu bendu Shangri La. Marinko više ne radi kao novinar, jer mu se kaže sve skupa prilično zgadilo, a ja još čekam odluku o kaznenoj prijavi za slučaj Luke Ritza. Za ostale aktere najvećeg slučaja uličnog nasilja koji je počeo banalno, narastao u pokret, a završio razočaravajućim presudama, ne znam gdje su. Ali znam da su život i smrt Luke Ritza iz mnogih izvukli ono najbolje. Samo iz nekih ono najgore.

