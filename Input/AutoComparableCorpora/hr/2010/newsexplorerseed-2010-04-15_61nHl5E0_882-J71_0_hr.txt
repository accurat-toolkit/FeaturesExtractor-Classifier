"Kao predsednik, izjavljujem da nisam podneo ostavku i da to neću učiniti", rekao je Bakijev, a prenosi kirgiska agencija "24.kg". On je napustio Biškek posle sukoba, a opozicija, koja je preuzela vlast, saopštila je da pretpostavlja da se nalazi na jugu zemlje u svom rodnom mestu. Bakijev je rekao da nije "u mogućnosti da utiče na situaciju u zemlji". U protestima u Biškeku i drugim kirgiskim gradovima poginulo je najmanje 75 osoba, a više od 1.000 je povređeno. Opozicija je saopštila i da je formirala prelaznu vladu na čelu sa Rozom Otunbajevom. Vlada će narednih šest meseci upravljati tom centralnoazijskom zemljom, kada opozicija najavljuje da će se održati izbori. Otunbajeva: Sporazum o američkjoj bazi ostaje Lider opozicije i šef nove samoproklamovane vlade u Kirgistan Roza Otunbajeva izjavila je danas da je nova vlada preuzela kontrolu nad gotovo čitavom zemljom i raspustila parlament, a predsednik Kurbanbek Bakijev je bio prisiljen da napusti prestonicu. "Sve oblasti su pod našom kontrolom, ali još uspostavljamo kontrolu nad oblastima Oš i Jalalabad", rekla je Otunbajeva novinarima, ističući da se parlament raspušta u skladu sa dekretom o predaji ovlašćenja, javio je Rojters. Otunbajeva je izjavila da će nova vlada zadržati postojeći sporazum prema kojem se Sjedinjenim Američkim Državama dozvoljava da imaju vazduhoplovnu bazu u ovoj zemlji, koja služi kao tranzitni centar za snabdevanje trupa u Avganistanu. Putin razgovarao sa Otunbajevom, Medvedev pozvao na miran dijalog Rusija će i dalje pružati narodu Kirgistana neophodnu humanitarnu pomoć, rekao je ruski premijer Vladimir Putin u telefonskom razgovoru sa opozicionim liderom te države Rozom Otunbajevom, pozivajući istovremeno na uzdržavanje od nasilja, saopštio je Putinov pres sekretar Dmitrij Peskov. Peskov je rekao da je "važno napomenuti da je Vladimir Putin razgovarao sa Otunbajevom, kao sa predsednikom vlade narodnog poverenja", prenosi Itar-Tas. "Putin je izrazio molbu da se uzdržava od nasilja i da će biti donete sve neophodne mere radi osiguranja bezbednosti inostranih i diplomatskih predstavništava", rekao je Peskov. NATO obustavio letove iz baze u Kirgistanu Poleti aviona iz NATO baze Manas u Kirgistanu, koji su podrška operaciji alijanse u Avganistanu, obustavljeni su i neke letelice prebačene na drugu lokaciju, saopštile su NATO snage u Avganistanu. Prema izjavi portparola NATO-a u Kabulu potpukovnika Teda Šoltisa, obustava letova neće značajno uticati na operaciju u Avganistanu, prenela je agencija Rojters. Nije saopšteno mesto na koje su prebačene neke letelice iz baze u Manasu. NATO je preduzeo ovu meru, kako je objašnjeno, zbog političke situacije u Kirgistanu. Baza NATO-a u Manasu je bila važna logistička podrška operaciji u Avganistanu. Korišćena je za transport vojnika i raznih potrebština, a posebno je bila angažovana ove godine, jer se očekuje dolazak dodatnih 30.000 američkih vojnika u Avganistan, prema decembarskoj odluci američkog predsednika Baraka Obame. Dva odreda ruskih komandosa upućena u bazu Kant Dva odreda ruskih komandosa sa 150 pripadnika upućena su u vazduhoplovnu bazu Kant u Kirgiziji radi zaštite porodica ruskih vojnika, saopštio je danas načelnik Generalštaba ruske vojske Nikolaj Makarov. "Po naredbi predsednika doneta je odluka da se radi bezbednosti porodica vojnika upute dve čete komandosa sa 150 pripadnika na vazduhoplovnu bazu Kant", rekao je Makarov u Pragu ruskoj agenciji Itar-Tas. Ruskoj državnoj agenciji je u Generalštabu rečeno da komandosi koji su odleteli u Kirgiziju avionom Il-76 radi osiguranja bezbednosti ruske baze u Kantu, imaju uz sebe samo lako streljačko naoružanje - automatsko vatreno oružje i snajperske puške. Prema rečima sagovornika Itar-Tassa, komandosi će štititi vojnike, članove njihovih porodica i vazduhoplovnu tehniku. Zvanični predstavnik ruskog vojnog vazduhoplovstva Vladimir Drik juče je rekao da je komanda baze zbog događaja u Kirgiziji odlučila da pojača mere obezbeđenja njenih objekata i da je oficirima i članovima njihovih porodica preporučeno da ne napuštaju teritoriju baze. Međudržavni sporazum Rusije i Kirgizije o ruskoj bazi potpisan je 22. septembra 2003. godine, na 15 godina, a ta vazduhoplovna baza je bila prvi vojni objekat na teritoriji strane zemlje posle raspada bivšeg SSSR-a, podsetio je Itar-Tass. Vojni aerodrom Kant nalazi se 20 kilometara istočno od glavnog grada Kirgizije, Biškeka, na 777 metara nadmorske visine, a u bazi se nalazi približno 500 vojnika, avioni i helikopteri. Kina duboko zabrinuta Kina je danas izrazila "duboku zabrinutost" zbog situacije u susednoj Kirgiziji, gde je opozicija preuzela vlast i formirala privremenu vladu posle nemira u kojima je poginulo 68 ljudi. Kirgizija, sa kojom se Kina graniči u dužini od 858 kilometara, vezni čvor je za druge centralnoazijske zemlje bogate energentima, u kojima se Kina, Rusija i SAD bore za dominaciju. Kirgizija je, takođe, veliko tržište za jeftinu kinesku robu. "Kao prijateljski sused, mi smo duboko zabrinuti zbog razvoja situacije u kirgiskoj prestonici i drugim oblastima i iskreno se nadamo da će red biti što pre uspostavljen, kao i da sva pitanja od značaja mogu da budu rešena na zakonski način", saopšteno je iz kineskog ministarstva spoljnih poslova. Kina je do sada potpisala brojne energetske sporazume sa bivšim sovjetskim republikama, u potrazi za novim izvorima goriva za svoju ekonomiju u razvoju. Kubiš specijalni izaslanik za Kirgistan Generalni sekretar Ujedinjenih nacija Ban Ki-mun izjavio je danas u Beču da će po hitnom postupku u Kirgistan poslati specijalnog izaslanika Jana Kubiša, i uputio apel za smirivanje stanja u toj zemlji. "Imenovaću na hitnoj osnovi specijalnog izaslanika Jana Kubiša", rekao je Ban na konferenciji za novinare posle susreta sa šefom austrijske diplomatije Mihaelom Špindelegerom. Kubiš, bivši šef slovačke diplomatije i raniji generalni sekretar Organizacije za evropsku bezbednost i saradnju (OEBS), sutra bi trebalo da otputuje u Kirgistan. "Osećao sam da su postojale tenzije", rekao je Ban, vezano za svoju nedavnu posetu Kirgistanu, kada je, takođe, staje bilo napeto, a bilo je i demonstracija. Ban je rekao da je, prilikom te posete, bio poslednji koji je razgovarao sa predsednikom Kirgistana Kurmanbekom Bakijevom i naveo da je u tom razgovoru izneo "potrebu za zaštitu ljudskih prava, kao i slobode izjašnjavanja i okupljanja". Vlada se složila da podnese ostavku Svetske novinske agencije sinoć su javile da se vlada Kirgizije složila da podnese ostavku, a da je predsednik Kurmanbek Bakijev otputovao u Oš, grad na jugu zemlje. Ruska agencija RIA Novosti prenela je da je lider opozicije u toj centralnoazijskoj državi Temir Sarijev izjavio da je vlada podnela ostavku, a predsednik Bakijev napustio prestonicu, preneo je Rojters. Poslanik iz redova opozicione Socijaldemokratske partije Galina Skripkina je, pak, kazala da je postignut dogovor sa vladom da podnese ostavku, "koji još uvek nije potpisan na papiru". Skripkina je dodala da je Bakijev avionom iz Biškeka stigao u Oš, preneo je Rojters. SAD: Vlada u Kirgiziji i dalje na vlasti Američka novinska agencija Asošiejtid pres (AP) je javila da su opozicioni političari sinoć zauzeli štabove kirgiskih snaga bezbednosti. Jedan od opozicionih lidera Kenešbek Dujšebajev sedi u kancelariji šefa agencije za nacionalnu bezbednost i izdaje naređenja tajnim agentima i specijalnim snagama, preneo je AP. Sjedinjene Američke Države, međutim, veruju da je vlada u Kirgiziji i dalje na vlasti uprkos tvrdnjama predstavnika opozicije da je podnela ostavku i da je predsednik Bakijev napustio Biškek, saopštio je u Vašingtonu portparol Stejt departmenta Filip Krouli.

