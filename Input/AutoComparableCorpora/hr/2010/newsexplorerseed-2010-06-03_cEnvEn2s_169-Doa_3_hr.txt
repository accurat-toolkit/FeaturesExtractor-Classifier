Ovo je razdoblje kada je paškog sira najviše na tržištu. Cijena mu se kreće od 150 kuna po kilogramu, a u nekim trgovačkim centrima i znatno više, dok mu u restoranima cijena ne pada ispod 200 kuna kilogram. Veliki paški sirari kažu da se ne boje perioda svjetske krize kada mnogim potencijalnim kupcima itekako pada kupovna moć. Četiri sirane Slažu se da će se paški sir prodati, možda ne tako dobro kao lani, ali ako ostane mala količina, neće im ni ova godina biti loša. Ne treba zaboraviti da je mužnja ovaca, a i sam proces sirenja na Pagu krenuo od siječnja, a najveća sezona mužnje krenula je od ožujka, kada je završilo janjenje. Paškom siru od procesa proizvodnje do prodaje treba najmanje 40 dana da sazrije i konačno dobije predivnu zlatnožutu boju i predivan i jedinstven okus, naravno, i jedinstvenu kvalitetu. Upravo tim redoslijedom stvaranja paškog sira već od prošloga mjeseca krenula je velika sezona ove delicije u osvajanju tržišta. Valja podsjetiti da na otoku Pagu paški sir proizvode četiri velike sirane: Paška sirana - Pag, Mala sirana - Sirena - Kolan, MCOM - Pag i sirana MIH - Kolan. Do prošle godine ove sirane u sezoni proizvele su oko 200 tona paškog sira, što je oko 50 posto otočne proizvodnje. Prema evidentnim podacima Hrvatske poljoprivredne Agencije, na Pagu se ovčarstvom bavi oko 550 uzgajivača, od toga ih oko 100 uopće ne muze ovce već drže samo radi uzgoja i prodaje janjadi, dok njih 450 prodaju mlijeko paške ovce jednoj od otočkih sirana, a od tog broja oko 300 uzgajivača siri oko dva mjeseca u sezoni. To ujedno govori da veliki paški sirari proizvode pak nešto veće količine paškog sira nego prijašnjih godina, a kako sezona sirenja traje do kraja lipnja mjeseca, tek na kraju će se znati donekle točna proizvodnja paškog sira na Pagu. Velike narudžbe Na tržištu se po gotovo svim trgovačkim centrima prodaje paški sir otočnih mljekara. Ivan Gligora, vlasnik sirane Mala Sirena u Kolanu, kaže kako godišnje proizvede oko 50 tona paškog sira. Plasira ga na Hrvatskom tržištu i gotovo sve proda. - Imamo velike narudžbe, stoga i osigurano tržište. Kao i svih ovih godina paški sir ćemo prodati do posljednje mrvice. Ono, što nam je u ovom trenu najvažnije, jest da je naša sirana u postupku dobivanja Izlaznog broja, stoga očekujemo da ćemo uskoro naš paški sir plasirati na tržištu EU i ostalim zemljama u svijetu, naveo je Gligora. Poznati sirar, dobitnik niza međunarodnih priznanja za proizvodnju paškog sira sagradio je novi pogon sirane u svom rodnom mjestu. Radi se investiciji teškoj oko 3 milijuna eura. Nova sirana proteže se na oko 1.800 metara četvornih u tri etaže. Ima podrum sa sazrijevanja sireva, potom prizemni dio na kojoj je glavni tehnološki proces, proizvodnja sireva te kat sa uredskim prostorijama i atraktivnom kušaonicom sireva. Paška sirana Pag najveći je proizvođač paškog sira, a godišnje ga proizvede oko 100 tona. - Naš sir nalazi se na tržištu EU i Hrvatske. Budući da je ovo period krize i recesije, osjeti se mali pad u prodaji, svega 1 do 2 posto u usporedbi s prošlom godinom. No, vjerujemo da ćemo svu proizvedenu količinu prodati, jer bez obzira na visoku cijenu paškog sira, mnogi znaju za njegovu visoku kvalitetu i jedinstvenost, rekao je Ante Oštarić, tehnički direktor Paške sirane. Važno je reći da paški sir proizveden u Paškoj sirani od kolovoza prošle godine nosi oznaku izlaznog broja, što znači da se ova delicija izvozi u zemljama Europe. Veće količine paškog sira već su se našle na tržištu u Austriji, Sloveniji, Srbiji, Bosni i Hercegovini, Češkoj i ostalim zemljama EU. - U ovom periodu radimo na osvajanja tržišta u Rusiji. Budući da je u toj zemlji velika konkurencija sireva iz raznih krajeva svijeta, trudimo se doći do kupaca kako bi ih upoznali s našim jedinstvenim sirom, rekao je Oštarić. Kako stoji veliki proizvođači paškog sira, a naravno zbog velikog ulaganja u proizvodnju, našli su trgovačko mjesto pod suncem i, kako kažu, uvjereni su da će svoj paški sir prodati. Ono što u ovom trenu stoji u zraku, jest kako će se na tržištu snaći mali proizvođači koji paški sir proizvode na tradicionalan način tzv. na ruke. Mnogi od njih kažu da proizvode manje količine sira nego prijašnjih godina. Većima malih sirara mlijeko paške ovce prodaje jednoj od otočnih mljekara na Pagu, jer ističu od prodaje mlijeka imaju sigurnu zaradu. Autor: Alenka Festini

