Andy Coulson, savjetnik britanskog premijera Davida Camerona za odnose s medijima, ponovno se našao u središtu skandala vezanog uz nezakonito prisluškivanje poznatih ličnosti od strane lista u kojem je bio urednik, objavio je britanski tisak u subotu. Nelegitimna praksa tabloida News of the World ponovno se našla u središtu pozornosti nakon članka objavljenog u New York Timesu o razmjerima telefonskog prisluškivanja koje je dovelo do izricanja zatvorskih kazni dvojici djelatnika Murdochovog lista 2007. godine. Bivši britanski dužnosnici su u petak zatražili novu istragu o prisluškivanju telefona od strane djelatnika lista u vlasništvu medijskog magnata Ruperta Murdocha, a kojeg je u to doba uređivao sadašnji Cameronov savjetnik Andy Coulson, izvijestila je agencija AFP. Članak američkog lista otvorio je pitanje je li policija u potpunosti istražila slučaj i o tome koliko je s prisluškivanjem bio upoznat Coulson koji je zbog afere dao ostavku na mjesto urednika, ali je ustrajno nijekao da je znao za prisluškivanje. David Cameron U razgovoru za BBC jedan bivši novinar lista osporio je Coulsonove tvrdnje rekavši da je on "bio dobro upoznat s prisluškivanjem" te da je to nijekati "jednostavno laž". Po pisanju britanskog "Guardiana", bivši zamjenik premijera John Prescott i još dvoje dužnosnika bivše vlade zaprijetili su tužbom policiji ako se ustanovi da nisu bili obaviješteni da su bili prisluškivani od strane privatnog istražitelja koji je radio za Murdochov list, a po pisanju medija prisluškivani su bili i članovi kraljevske obitelji, prinčevi William i Harry, kao i istaknute ličnosti svijeta estrade i sporta poput glumice Gwyneth Paltrow ili Ellie Mcpherson. News of the World je takvu praksu nastojao prikazati kao ograničenu no New York Times u svom članku tvrdi da je bila mnogo raširenija no što se priznavalo. Scotland Yard je u petak branio svoje vođenje tog slučaja odbacivši tvrdnje da je nakon osuda propustio istražiti nove informaciji o aferi. News of the World u petak je dao izjavu da New York Times nije pružio nikakve nove dokaze koji bi poduprijeli tvrdnju o širim razmjerima prisluškivanja dok je ured britanskog premijera priopćio da Coulson navode o sudjelovanju u spornim radnjama u potpunosti odbacuje.(hina/metro-portal)

