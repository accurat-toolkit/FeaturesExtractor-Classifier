U nazočnosti čelnika 16 zemalja regije te Sjedinjenih Država i Rusije u Hanoiu je počeo summit istočne Azije. Američka državna tajnica Hillary Clinton i ruski ministar vanjskih poslova Sergej Lavrov, počasni gosti summita, trebali bi primiti formalan poziv da se sljedeće godine priključe regionalnom forumu osnovanom 2005. radi promicanja razgovora između velikih sila tog područja. Na summit je doputovao i ruski predsjednik Dmitrij Medvedev. Deset zemalja Udruge zemalja jugoistočne Azije sastaje se sa svojih šest uobičajenih partnera (Kinom, Japanom, Indijom, Južnom Korejom, Australijom, Novim Zelandom), a teritorijalne ambicije Pekinga bile su u središtu razgovora. Američka državna tajnica Hillary Clinton pozvala je na mirno rješavanje pomorskih sporova nakon što je spor Kine i Japana oko otočića u Istočnom kineskom moru zasjenio taj sastanak na vrhu. Clinton je predložila trilateralni sastanak SAD-a, Kine i Japana na kojem bi se pokušale ublažiti napetosti. Kineski ministar vanjskih poslova Yang Jiechi zatražio je pak od Amerike da bude oprezna glede tog vrlo osjetljivog pitanja i da poštuje suverenitet i teritorijalnu cjelovitost Kine, te da ne daje pogrešne izjave. Japan i Kina jučer su pooštrili krizu kada je Peking optužio Tokio da je svjesno lagao i uništio ozračje potrebno za mogući susret premijera dviju zemalja. Njihov spor počeo je u rujnu kada su kinesku koćaricu zadržali japanski graničari u vodama o kojima se spore u Istočnome kineskom moru. Ta kriza zabrinjava i 10 zemalja Aseana (Mianmar, Brunej, Kambodžu, Indoneziju, Laos, Maleziju, Filipine, Singapur, Tajland, Vijetnam), od kojih su neke također u sporu s Pekingom zbog teritorijalnih problema u arhipelazima Južnog kineskog mora, prenosi Hina.

