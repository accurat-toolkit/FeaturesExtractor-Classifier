Darko mi je u jednom razgovoru posvjedočio kako mu katkad za vrijeme utakmica na kineskim stadionima kroz misli prostruji njegov Domaljevac i Posavina. Dirljivo! Jednom posađen u srcu, zavičaj cijelog života klija u nama, ma gdje se mi nalazili svojim fizičkim tijelima. Stara izreka kaže – ne pada kruška daleko od stabla. I Darkov otac Marko svojedobno je bio vrstan nogometaš. Marko je meni ostao u sjećanju kao robusan ali koncentriran igrač, snažnih ali promišljenih pokreta. Marko je bio velika radilica na terenu. Pamtim prizore utakmica na Jelasu u Domaljevcu kako Marko nezaustavljivo jurne uz aut liniju i lakoćom s loptom u nogama pretrči veći dio igrališta ostavljajući obično po nekoliko protivničkih nogometaša iza sebe. Svojim stilom podsjećao je na sadašnjeg hrvatskog reprezentativca Ivicu Olića. Zapravo, Marko je još prije tridesetak godina bio preteča modernog nogometaša, znao igrati bez lopte – svojim trkom i kretanjem u prostoru bez baluna zadavao je glavobolju protivničkim momčadima i njihovim igračima. Igra u prostoru bez lopte danas temelj nogometne taktike i strategije. Marko Matić je profesor njemačkog jezika, i gle podudarnosti, njegov sin Darko, osim što igra nogomet na vrhunskoj razini, pravi je poliglota – govori jezike: njemački, engleski, francuski, talijanski, španjolski, slovački, portugalski i kineski. S Markom, kad god sam u prilici, rado vodim razgovore na različite teme, ali, nogomet je uvijek na prvom mjestu. Marko govori o nogometu temeljito i pribrano s igračkim iskustvom, a ja aktivno slušam i, s novinarskim iskustvom – pamtim priču. Ivo Andrić bi rekao:“Pažljivo saslušaj svakog sugovornika, jer nikada ne znaš iz čijih ćeš usta čuti riječ koja ti treba“. Marko mi je nedavno otkrio kako mu Darko često govori: „Tata, najvažnije za nogometaša je da igra pripremljen“. U toj Darkovoj rečenici, zapravo, ključ je njegovog uspjeha i otpornosti na ozljede. Darka, kojemu je 29 godina, ozljede su u dosadašnjoj bogatoj karijeri gotovo posve zaobilazile. Njegova majka Dara kaže kako joj je najvažnije kada se nakon utakmice Darko mobitelom javi iz daleke Kine i rekne da je sve proteklo u redu, bez ozljede. „Kad čujem njegov glas odmah mi je lakše“, kaže brižna majka Dara.

