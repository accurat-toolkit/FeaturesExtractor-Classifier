S kupcima na Mjesec Neizbrisivo ružan pečat tom predjelu utisnula je gramzivost investitora, koji bi kupce iskrcali i na Mjesec kad bi se tamo mogle graditi zgrade. Ceste su grbave, trošne i uske, još iz dalekog vremena, kad se na tovarima išlo u polje.Tu se vozi na vlastitu odgovornost. Škole, bolnice, vrtići, igrališta, parkovi? Zaboravite. Da na tom dijelu Splita izgleda ne može biti bolje, svjedoči sjeveroistočni dio kotara Žnjan, koji su dobrim dijelom izgradili, a i dalje ga grade, “Elanija”, “Božen & Co”, “Quatro Company” i sitniji investitori. I djeca bi ljepše složila lego-kockice nego investitori zgrade Njima je veliku pomoć pružila bivša gradska vlast, koja je po narudžbi investitora usvojila izmjene Detaljnog plana uređenja za to područje. - Kad smo kupovali stanove, bio je na snazi DPU po kojemu su dobivene dozvole i on je nudio relativno povoljne uvjete za ugodan život. Ali onda su došle katastrofalne izmjene DPU-a. Danas ovdje ne bih kupio stan jer sam dvije godine čekao na useljenje, a još nemamo uporabnu. Dapače, kad sam kupovao stan, vlasnički list bio je čist, ali dok sam se stigao uknjižiti, investitor je na Zemljišniku stavio zabilježbu da zadržava pravo nadogradnje naše zgrade - žali nam se Ivan Kalina, jedan od stanara sa Žnjana koji se osjećaju prevarenima. Izmjene DPU-a pretvorile su ovaj novi kvart u pakao jer se investitorima dopustila veća izgrađenost. Dok je trajala javna rasprava, stanari koji su kupili stanove nisu bili uknjiženi na njih pa im je rečeno da nemaju pravo podnositi primjedbe. Dičica se igraju na nasipima uz nedovršene zgrade Srozani standardi Posljedice su fatalne. Većina zgrada dobila je kat ili dva više nego što su imale na simulacijama nuđenim kupcima. Kako se dopustilo više stanova od prvotno zamišljenih, izmjene DPU-a su dopustile da se srozaju komunalni standardi, kako bi više ljudi stalo na isti teritorij. Zeleni pojasevi uz ceste, koji su na simulacijama široki par metara, “stanjili” su se na svega pola metra. Dvorišta su prenamijenjena u parkirališta, zelene površine u odmarališta, a to zapravo znači da se sada tamo mogu graditi podzemne garaže i po njima pristupne ceste. Dvije zgrade koje se oglašavaju kao samostalne, zapravo su spojene (“Quatro” i “Elanija”). Postapokaliptičan prizor je nezavršeni produžetak Lovrinačke ceste, gdje se djeca igraju na neuređenom terenu, na kojemu se od zadnjih kiša vide napukline i pitanje je dana kad će se odroniti. Stanari su sami spremni investirati u sadržaje za igru djece na nekoj zajedničkoj površini jer parka nema. U blizini nema ni dječjeg vrtića pa borave cijeli dan u kvartu kojim do podne po neuvjetnim cestama tutnji građevinska mehanizacija. To stvara neviđenu gužvu ujutro jer investitori za gradilišta nisu osigurali gradilišne putove. Sve je obraslo u travu i korov, a dva vozila ne mogu se mimoići Daleki i vatrogascima - Odlučili smo pokrenuti peticiju da Grad i ovdje otvori dječji vrtić, a borimo se i za očuvanje zelenih površina koje su izvorno planirane. Jedini obližnji vrtić, smješten u “žnjanskim blizancima”, ne može primati novu djecu. Ovdje sad ima stotinjak djece, no do konca godine uselit će se još 300 stanova, pa će do Nove godine biti useljeno ukupno 500 obitelji - upozorava stanarka Ivana Bilić. Ivan Penović veli da nemaju vatrogasnih aparata po zgradi, a do njih ne mogu doći ni vatrogasna vozila. Naime, u ovaj kvart se odnedavno ulazi uskim by-passom koji je osigurao Grad nakon što je bivši branitelj Ante Šušnjar postavio barikade na dijelu lovrinačke petlje što vodi do novopečenih, a već izmučenih stanovnika Žnjana. - Sreća da su ljudi ovdje uglavnom prezaposleni, pa ih nema dobar dio dana. Kad dođu doma, brzo idu leći, a ako ujutro uspiju kroz gužvu na vrijeme doći na posao, onda je to ludilo! Sve javne površine u vlasnišvu Grada stoje neuređene a Hitna pomoć do nas ne zna doći - kaže Kalina. Instalacije i cijevi u zraku, a suhozid dijeli zgradu od susjedova vrta sandi vidulić Internetski forum za zaštitu Poveznica je stanara u nevolji internetski forum Znjan.com na kojem oni razmjenjuju informacije i dogovaraju kako se izboriti za primjereniji život. - Otvoreni smo prema svima koji namjeravaju ovdje kupiti stan, svatko tko se registrira na forum, može od nas dobiti savjet, kako ne bi ponovio neke naše pogreške – tvrdi Ivana Bilić. Slipe ulice Posebna je ‘poslastica’ Primoštenska cesta, koja je trebala biti slijepa ulica, a sada postaje glavna. Izmjenama DPU-a omogućilo se investitoru da legalizira bespravnu zgradu na nedozvoljenoj koti, veli Vukušić i dodaje da Makarska ulica, koja je trebala biti glavna, sada završava stubištem do te zgrade. Ali, ne zna se kad će Primoštenska prestati biti slijepa ulica. Na njezinu su kraju suhozid s vinogradom i privatna kuća. To će, valjda, jednom otkupiti Grad, kako bi se prevareni stanari iz kvarta spojili s civilizacijom. Zaobilazno i do dućana Mirko Vukušić kaže da im smeta kad na on-line forumima vide da se piše kako je ovo elitni kvart sa skupim stanovima. - To uopće nije točno, ovo je radnički kvart u kojem žive normalni ljudi, a ne elita, tvrdi Mirko Vukušić i dodaje kako je potreban priličan napor da se obave neke normalne radnje. - ‘Ribola’ i ‘dm’ od moje su zgrade udaljeni nekoliko minuta, ali zbog komunalnih problema, moja žena mora sjesti u auto i zaobilaznim se putovima voziti do njih, kaže Vukušić.

