Foto Reuters Vezane vijesti Svih devetoro analitičara brokerskih tvrtki koji su sudjelovali u Hininoj anketi očekuje danas stagnaciju Crobexa. Crobex je jučer porastao 0,32 posto, na 2213 bodova, što je njegova najviša razina od 23. listopada prošle godine, kada je dosegnuo 2232 boda. Crobex10 porastao je 0,15 posto, na 1196 bodova. Redovni promet dionicama iznosio je jučer 38,3 milijuna kuna i bio je otprilike četiri milijuna veći nego dan prije. Najlikvidnija je bila dionica HT-a, s prometom od gotovo 13 milijuna kuna, i padom cijene za 1,65 posto, na 288,8 kuna. "HT se jučer našao u korekciji nakon Glavne Skupštine i izjave predsjednika Uprave Ivice Mudrinića o neizvjesnosti daljnjeg kupovanja dionica za trezor. Mudrinić je najavio i nešto slabiji početak godine, a glavne krivce vidi u regulativi zbog koje su morali stopirati daljnja ulaganja u optičku mrežu te su isto tako dobili nove financijske namete za registraciju pre-paid korisnika. Smatramo da će regulativa i u idućim kvartalima vršiti negativne pritiske na HT-ove marže", navode analitičari Hypo Alpe Adria banke u bilješci klijentima. Idućih dana očekuju i dalje pojačan promet dionicama HT-a, a posljedično tome indeks bi se mogao kretati stabilno, i to na krilima pojačane likvidnosti. "Nastavi li se trend pojačane likvidnosti na blue chip dionicama, koji je započeo nakon završetka priče o dividendi HT-a, bio bi to put prema oporavku domaćeg tržišta. Danas, međutim, očekujem nešto manji obujam trgovanja te stagnaciju indeksa, jer sa svjetskih burzi više ne stižu pozitivni signali, a i u našem makroekonomskom okruženju promjena još nema", kaže član Uprave investicijskog društva KD Asset Management Zvonimir Marić. Na Wall Streetu su jučer vodeći indeksi ostali gotovo nepromijenjeni jer je entuzijazam ulagača, potaknut dobrim poslovnim rezultatima Applea i Morgan Stanleya, splasnuo nakon smanjenja procjena daljnjeg poslovanja nekolicine kompanija iz zdravstvenog sektora. Na azijskim su burzama cijene dionica jutros osjetno pale, a negativno na tržište ponovno djeluje i grčka dužnička kriza, zbog čega je pod pritiskom i europska valuta. Od ostalih vijesti sa svjetskih tržišta izdvaja se jučerašnji rast BDI indeksa vozarina sipkog tereta iznad 3000 bodova. Porastao je 11 bodova, na 3009 bodova. Marić ocjenjuje pozitivnima Vladine najave gospodarskih mjera za izlazak iz krize, no napominje da će tek njihova realizacija dati pozitivan impuls tržištu kapitala. "Provedba najavljenih mjera, pri čemu ocjenjujem ključnim podmirivanje dugova države prema poslovnom sektoru, mogla bi utjecati ne samo na poboljšanje likvidnosti kompanija, već i na poslovno povjerenje. Krene li se zaista rješavati domaće gospodarske probleme, onda će i tržište pozitivno reagirati", ocjenjuje Marić. Dodaje i da će kratkoročne smjernice tržištu dati tromjesečna financijska izvješća domaćih kompanija, koja bi trebala pristizati od idućeg tjedna. Tehnička analiza tržišta pokazuje, pak, da bi se trend rasta Crobexa mogao nastaviti prema 2300 bodova, ako danas ili sutra ne zaroni ispod razine od 2187 bodova. "Target, proizašao iz bull flag formacije, je dostignut. Jučer je burza zatvorena s Crobex indeksom iznad razine od 2200 bodova, točnije na 2213 bodova. Prvi otpor jučer je dotaknut. Najviša dosegnuta razina iznosila je 2225,42 boda, što je iznad najviših razina od kraja siječnja i početka veljače. Samo zatvaranje iznad te razine dalo bi nam potvrdu za nastavak pozitivnog trgovanja. Jučer smo, međutim, vidjeli manju slabost na tržištu, upravo zbog pritiska na prodaju pred kraj trgovanja. No, ako danas, ali i u petak, ne vidimo potvrdu s nižim zatvaranjem, u prvom redu ispod 2187 bodova, izvjestan je nastavak rasta Crobexa prema 2300 bodova. Normalno bi bilo vidjeti i manju dobitonosnu prodaju, s obzirom da su likvidnije dionice u posljednjih tjedan, dva porasle u prosjeku pet, a neke i do deset posto", kaže voditelj Odjela trgovanja vrijednosnim papirima u brokerskoj kući Finesa Capital Srećko Fodrek.

