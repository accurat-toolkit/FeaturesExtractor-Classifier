Politička bura zbog dodjele Nobelove nagrade za mir kineskom disidentu dovela je do toga da je Liu Xiaobu koji služi 11-godišnju kaznu ublažen zatvorski režim. Hongkonški South China Morning Post citira izjavu njegove supruge Liu Xia da je najpoznatiji prosvjednik s Tienanmena počeo dobivati posebno kuhane obroke. Kućni pritvor za suprugu Razloga za poseban tretman bilo je i prije, što se iščitava iz intervjua koji je Liu Xia dala za Spiegel. – On je u dobrom psihičkom stanju, ali pati od čira na želucu, a vjerojatno i od hepatitisa C – kazala je. DPA navodi da je ona od petka u kućnom pritvoru, i to nakon što je iz Osla dobila poziv da osobno preuzme nagradu za supruga. Policajci koji osiguravaju njihovu obiteljsku kuću jučer nisu dopustili jednom norveškom diplomatu da je posjeti, no Liu Xia u ponedjeljak je uspjela posjetiti supruga. Susret je opisala organizacija za ljudska prava Freedom Now, navevši da se Liu Xiaobo rasplakao doznavši da je nagrađen zbog angažmana oko Tienanmena. – Xiaobovi su prijatelji uvjereni da je nagrada prilika da se cijela Kina promijeni – izjavila je Liu Xia. Ona je za Spiegel kazala i da se nada kako će se uvjeti robijanja njezina supruga sada poboljšati. Činjenicu da joj suprug služi kaznu u udaljenoj provinciji Liaoning objasnila je “željom vlasti da muči ljude”, ali je i dodala da su policajci koji je prate u posljednje vrijeme bili izrazito ljubazni. Uvjetna sloboda zbog zdravlja? Za supruga je rekla da ćeliju od 30 četvornih metara dijeli s petoricom osuđenika za kriminal te da puno čita. Raditi ne mora, a navodno postoji i mogućnost da ga se uvjetno oslobodi zbog zdravlja. Novine i politika su zabranjeni, no od njega se ne traži vježbanje “samokritike” ili praćenje političke nastave. – Oni znaju da to kod njega ne bi uspjelo – kazala je. AP je danas izvijestio da je skupina uglednih članova KP Kine, u povodu uhićenja jednog novinara, zatražila punu slobodu govora u Kini, osudivši sadašnju praksu kao neustavnu i nedemokratsku.

