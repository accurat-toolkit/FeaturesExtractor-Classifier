Koliko su god britanski liberali u subotu navečer nestrpljivo iščekivali završetak glasovanja i proglašenje novog stranačkog vođe koji će naslijediti Gordona Browna, najnestrpljivija osoba među njima bila je Marion Kozak. I nije joj bilo važno tko će pobijediti – samo da izborima napokon dođe kraj. Stariji i uštogljeniji Marion je majka Eda i Davida Milibanda, dvojice glavnih kandidata za mjesto predsjednika britanske Laburističke stranke, koja je proteklih mjeseci proživljavala emotivno najteže trenutke svoga života. Dvojica braće, obojica bivši ministri u vladi Gordona Browna, puna su se četiri mjeseca međusobno napadala u javnosti kako bi pridobila glasove stranačkih kolega. Njezin osjećaj odgovornosti i krivnje za ovu mučnu situaciju pojačan je činjenicom da je upravo ona nagovorila Eda da se svom četiri godine starijem bratu suprotstavi kao protukandidat. – Majka će ovu kampanju zasigurno promatrati s mješavinom ponosa, brige i zbunjenosti – izjavio je sredinom svibnja David Miliband doznavši da se i njegov mlađi brat namjerava kandidirati. Iako su obojica u to vrijeme javno tvrdila da im je bratska ljubav važnija od političke karijere i kako izbori neće promijeniti njihov odnos, stvarnost je bila znatno drugačija. Braća su se u proteklih nekoliko mjeseci znatno udaljila jedan od drugoga. Već na početku bilo je jasno da će prevagu u utrci za novog čelnika laburista donijeti nijanse. Dok je stariji David tipičan uštogljeni Englez savršena obrazovanja i gotovo nezaustavljive političke ambicije, njegov četiri godine mlađi brat Ed nešto je drugačiji. On je jedan od tvoraca Novog laburizma, programa koji je, tvrde analitičari, dobrim dijelom zaslužan za katastrofalan poraz Laburističke stranke na proteklim izborima. Ed Miliband ima i nešto drugačije poimanje obiteljskog života od svog starijeg brata kojega često vide kao pripadnika Blairove frakcije laburističke stranke. Ed naime već punih pet godina živi u izvanbračnoj zajednici s odvjetnicom Justine Thorton, s kojom očekuje drugo dijete. Upravo zbog ovih različitosti njihova je majka i predložila svom mlađem sinu da se kandidira na unutarstranačkim izborima. Predložila pa zažalila. Zgadili joj se izbori – Cijeli je proces za Marion Kozak bio izrazito stresan, bilo je očito da osjeća krivnju zbog odnosa između dvojice braće koji su bili sve hladniji i odbojniji. Toliko joj se cijela stvar zgadila da je odlučila ne gledati završni izborni skup i objavu rezultata – tvrde njezini poznanici za Daily Mail. Iako su ankete govorile da bi u subotu mogao pobijediti stariji David, dogodilo se upravio suprotno. S prednošću od samo pola posto glasova novi vođa laburista postao je Ed. Zagrljaj braće bio je hladan, gotovo protokolaran, a sada je pred Marion Kozak novi, mnogo teži zadatak nego do sada. Danas treba ponovo izgraditi obitelj razbijenu četveromjesečnom kampanjom.

