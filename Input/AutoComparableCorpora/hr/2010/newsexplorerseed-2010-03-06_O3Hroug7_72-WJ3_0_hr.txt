Veze Turske i Sjedinjenih Država i približavanje Turske i Armenije stradat će ako američki Kongres donese rezoluciju kojom će priznati genocid nad Armencima počinjen u vrijeme raspada Otomanskog Carstva, upozorilo je u ponedjeljak tursko ministarstvo vanjskih poslova. Upozorenje dolazi u času kada vanjskopolitički odbor američkog zastupničkog doma treba u četvrtak raspravljati o rezoluciji o pokolju između pola i 1,5 milijuna Armenaca od 1915. do 1917. godine. "Očekujemo od odbora da odbaci spomenuti nacrt rezolucije koja će štetiti tursko-američkim vezama i uzrokovati prekid napora radi normalizacije veza Turske i Armenije", ističe ministarstvo u priopćenju. "Želimo vjerovati da su članovi odbora svjesni štete koju će njihov nacrt rezolucije nanijeti naporima za mir i stabilnost u južnom Kavkazu i da će zato odgovorno postupiti", dodaje se u tekstu. Pitanje armenskog genocida je diplomatsko minsko polje. Američka administracija se sve dosad susprezala od uporabe riječi 'genocid' kako ne bi pogoršala odnose s Turskom, članicom NATO-a i najvjernijom saveznicom Washingtona na Bliskom istoku. (hina/metro-portal)

