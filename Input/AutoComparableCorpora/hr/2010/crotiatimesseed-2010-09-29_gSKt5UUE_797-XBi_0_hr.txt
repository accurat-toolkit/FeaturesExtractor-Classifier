Čak 74 posto ljudi istodobno njeguje osjećaje prema dvjema ili više osoba, a 43 posto ih se i prepusti toj privlačnosti te se paralelno, u tajnosti, upusti u još jednu, novu vezu. Pritom, kako je pokazala anketa među četiristotinjak građana (čitatelja i kupaca knjiga izdavačke kuće Dvostruka duga, u dobi od 25 do 55 godina) o trećoj osobi mašta više muškaraca, 80 posto. Ni ženama to nije strano, osjećaji za drugog muškaraca jave se i kod 72 posto žena, a u realizaciji su oba spola poduzetna podjednako. Autor tridesetak knjiga s područja duhovnosti Adrian P. Kezele smatra da je rezultat samo potvrdio njegov dojam iz prakse i desetak tisuća osobnih savjetovanja. Sve je pretočio u najnoviju knjigu: “Ljubav – više nije previše.” Kada treći ne smeta – Podaci iz naše ankete pokazuju nešto više postotke nego kad se rade slična istraživanja na cijeloj populaciji, ali vjerujem da su naši ispitanici bili iskreniji. Kako bilo, jako mnogo ljudi uz stalnog partnera privuče i netko drugi, a knjiga je namijenjena svima koji su spremni prihvatiti mogućnost da u vezi s više partnera, tzv. višeljublju, ne mora biti ničeg lošeg i nemoralnog. Neovisno o uobičajenim predodžbama i pod uvjetom da o tome nema laži, odnosno da je to tema koju se dijeli s partnerom s kojim se onda dogovara i modalitet za daljni život – kaže A. Kezele. Povreda za cijeli život Uvjeren je da bi mnogo više veza preživjelo otvoren razgovor o ljubavnom izletu i trećoj osobi nego se misli te da je zdravije suočiti se s onim što jesmo nego živjeti u laži. S time se psihijatar Vladimir Gruden slaže teoretski jer je to moguće samo kad su partneri jednako zreli. – Praksa mi kazuje da je najbolje preljub nikad ne priznati. Partnera se obično time povrijedi za cijeli život, a i onaj koji je napravio izlet sam možda sutra shvati da je to bilo beznačajno, trenutak slabosti. Čemu onda priznanje – kaže prof. Gruden.

