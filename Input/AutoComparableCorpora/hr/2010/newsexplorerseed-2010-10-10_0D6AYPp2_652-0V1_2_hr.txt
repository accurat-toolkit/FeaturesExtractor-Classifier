Glavni tajnik Vijeća Europe Torbjern Jagland izrazio je zabrinutost zbog nasilja tijekom jučerašnje gay parade u Beogradu. Podupro je odlučnost srbijanskih vlasti u obrani ljudskih prava, u skladu s Europskom konvencijom o ljudskim pravima. Skupine koje su u manjini ne bi smjele živjeti u strahu od nasilja ni u Srbiji ni drugdje u Europi, rekao je prvi čovjek paneuropske organizacije koja okuplja 47 članica. Gay parada organizirana je u Beogradu nakon gotovo deset godina. Država će žestoko reagirati Srbijanski predsjednik Boris Tadić najoštrije je osudio napade na policiju i nasilje na beogradskim ulicama tijekom gay parade. Istaknuo je da je napad na policiju napad na državu i da će izgrednici i organizatori nasilja biti uhićeni i privedeni pravdi. Nasilje huligana na beogradskim ulicama prethodno je osudila i srbijanska vlada. U sukobima protivnika gay parade i policije ozlijeđena su 124 policajca i 17 izgrednika, priopćio je MUP Srbije. Uhićeno je 207 osoba, od kojih je točno stotinu zadržano u pritvoru. Ministar unutarnjih poslova Ivica Dačić rekao je da je policiju napadalo 6000 nasilnika. Gradonačelnik Beograda Dragan Đilas izjavio je da je u neredima koje su na ulicama izazvali huligani pričinjena materijalna šteta veća od milijun eura te je ocijenio kako je Parada ponosa bila samo povod tim mladim ljudima za razbijanje grada, prenosi agencija Beta. Ustvrdivši da je grad potpuno uništen, Đilas je naveo kako je najvažnije da nije izgubljen ni jedan ljudski život. Državni tajnik ministarstva pravosuđa Slobodan Homen, najavljujući žestok odgovor države na nasilje, rekao je da je grad dobro pokriven kamerama i da su neki od izgrednika već privedeni. Istaknuo je također kako uništavanje grada i sukobi nisu pitanje održavanja gay parade, već poštovanja ljudskih prava. Ulični rat zbog "gay pridea" u Beogradu Sukobi, nakon kojih je šire beogradsko središte izgledalo kao ratna zona, počeli su oko 11 sati kod zgrade beogradske skupštine i na trgu Slaviji, a poslije su se prenijeli i na druge dijelove grada u okružju parka Manjež u kojem se održavala parada. Jake policijske snage spriječile su prodor nasilnika do sudionika Parade ponosa, ne dopustivši im prilaz kroz sporedne ulice, nakon čega su napadači razbijali automobile i izloge te prevrtali kontejnere za smeće koji su im se našli na putu. Pritom je kamenovano i zapaljeno sjedište stožerne stranke vladajuće koalicije - Demokratske stranke (DS). Policija je intervenirala i kod sjedišta Socijalističke partije Srbije (SPS) i Liberalno demokratske partije (LDP), kamenovana je zgrada državne televizije RTS-a, a među nasilnicima je, kako prenose mediji, bilo i onih koji su bezuspješno pokušavali ući u Skupštinu Srbije. Sama gay parada protekla je mirno, uz sudjelovanje oko tisuću ljudi i višestruko veći broj pripadnika policije i žandarmerije postavljenih u više kordona oko parka u kojem je održano okupljanje. Potporu paradi svojom nazočnošću dali su voditelj ureda Europske komisije u Srbiji Vincent Degert, voditelj misije Organizacije za europsku sigurnost i suradnju (OESS) Dimitris Kipreos, srbijanski ministar za ljudska i manjinska prava Svetozar Čiplić, parlamentarni zastupnik Žarko Korać, predsjednik LDP-a Čedomir Jovanović, veleposlanica SAD-a u Srbiji Mary Warlick i druge javne osobe. Sudionici parade nakon okupljanja su, u pratnji policijskih snaga, prošetali pored zgrade srbijanske vlade nakon čega je u obližnjem Studentskom kulturnom centru priređena zabava. Nakon njezina završetka sudionici parade su u policijskim kombijima u skupinama prevoženi u sigurne dijelove grada odakle su se razilazili, skidajući sa sebe naljepnice i ostala obilježja. Srbijanska vlada najoštrije je osudila nasilje huligana na beogradskim ulicama, objavivši da poduzima sve zakonske mjere na osiguranju javnog reda i mira te privođenju organizatora nereda pravdi. Glasnogovornik republičkog tužiteljstva Tomo Zorić za B92 izjavio je da će tužiteljstvo i policija učiniti sve na identifikaciji svih koji su danas počinili kaznena djela i napadali policiju. Svi ključni incidenti, kako je rekao, snimljeni su i videosnimke nasilja služit će kao dokaz u kaznenim postupcima. Još je jučer više tisuća ljudi na obiteljskoj šetnji središtem Beograda zatražilo otkazivanje povorke.

