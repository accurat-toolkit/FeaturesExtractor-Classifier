Guverner Louisiane Bobby Jindal u ponedjeljak je na konferenciji za tisak zaprijetio da će vlasti te američke savezne države "preuzeti stvari u svoje ruke", nabrajajući zahtjeve koje je uputio BP-u i Obalnoj straži za plutajuće barijere, pobirače i drugu opremu, ističući da su isporuke i dalje puno manje od potreba. Oko 105 kilometra obale Louisiane zagađeno je naftom, rekao je Jindal, dok su njegovi suradnici pokazivali fotografije pelikana i malih crno-bijelih dupina, zvanih "porpoise", zamrljanih naftom. Doug Suttles, glavni operativni direktor u BP-u, u ponedjeljak je na sve tri američke nacionalne TV mreže NBC, ABC i CBS - uputio istu poruku: u BP raste nezadovoljstvo zbog nemogućnosti da se zaustavi istjecanje milijuna litara nafte iz bušotine Deepwater Horizon, nad kojom je 20. travnja eksplodirala, zapalila se i potonula platforma. "Činimo sve što možemo, to je sve što znam", rekao je Suttles za emisiju NBC-a "Today". U međuvremenu je smanjena količina nafte koju BP sakuplja iz puknutih instalacija bušotine, pomoću 1500 metara dugačke cijevi umetnute u instalacije. Glasnogovornik BP-a John Curry izjavio je u ponedjeljak da je u nedjelju prikupljeno oko 213 tona nafte, prema 260 tona u subotu i 418 tona u petak. BP je najavio da će s utorka na srijedu odgoditi pokušaj zatvaranja bušotine, koji se u naftaškom riječniku naziva "top kill", koji uključuje upumpavanje velikih količina mulja u bušotinu i potom njezino zatvaranje betonom. "To može otklizati na srijedu, jer je to cjelodnevna operacija", rekla je na konferenciji za tisak Mary Landry, kontraadmiral Obalne straže. Kritike zbog nedjelotvornosti u zaustavljanju ekološke katastrofe u američkom priobalju Meksičkog zaljeva sve su više umjerene prema administraciji Baracka Obame, a prate ih usporedbe sa sporim i neučinkovitim odgovorom prethodne Busheve administracije na razorni uragan Katrina 2005. godine, u istom području.

