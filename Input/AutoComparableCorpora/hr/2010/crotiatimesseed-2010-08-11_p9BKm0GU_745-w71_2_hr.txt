Izjednačujući gol Hrvatske REUTERS Hrvatska je na terenu sudionika SP-a remizirala. Slovačka je protiv snažne hrvatske momčadi “izvukla” 1:1. Svi su naizgled sretni, nitko nije izgubio. No, koji su stvarni efekti gostovanja u Bratislavi? Slaven Bilić označio je susret kao “generalnu probu” uoči starta kvalifikaca za Euro 2012. Kakve je zaključke izbornik ponio iz Bratislave? Ima li definiran sastav kojim će 3. rujna krenuti u sraz s Latvijom u Rigi (i četiri dana kasnije s Grčkom u Zagrebu)? - Zadovoljan sam, posebice zbog činjenice da smo dobili potvrdu kako u ofenzivi imamo više opcija. No, slatke brige za mene postoje otkako vodim ovu reprezentaciju. Naravno, pod uvjetom da su igrači zdravi i imaju kontinuitet nastupa u klubovima – ističe Bilić. Bilić je napustio sustav (4-4-2) kojim je postigao rezultat u kvalifikacijama za Euro 2008. Procjenjuje kako igrači koje trenutno ima bolje funkcioniraju u rasporedu 4-2-3-1. Posljednje je četiri utakmice upražnjavao taj sustav ( 2010. samo je protiv Belgije Hrvatska igrala 3-5-2). - Nije nužno da modelom igre iz Bratislave otpočnemo kvalifikacije za Euro. Protiv Slovačke smo imali jednog isturenog napadača (Olić) i drugog na bočnoj poziciji (Mandžukić). Važno je s koliko igrača dolazimo u završnicu akcija. To ovisi o protoku lopte, a u tom segmentu nismo do sada imali problema. Nedaćama koje je Bilić imao u susretu sa Slovačkom, igrajući bez ljevaka (Strinić, Pranjić), nadovezala se i ozljeda Vedrana Ćorluke. Njegovi dugotrajni problemi s gležnjem (tromjesečna konzervativna terapija nije sanirala ozljedu) eskalirali su tijekom utakmice u Bratislavi. Liječničke pretrage u Londonu trebale bi idućih dana odgovoriti Biliću: može li računati na Ćorluku u početku kvalifikacija? A upravo u zadnjoj liniji (nakon odlaska Šimića, R. Kovača i Križanca) hrvatska je momčad postala – najtanja. - Otvorena je mogućnost pozivanja Vide i Lovrena. Njih smo prepustili mladoj reprezentaciji zbog ogleda s Norveškom. No, sada A selekcija ima prioritet. Već su igrali u seniorskom sastavu i na njih računamo u predstojećim kvalifikacijama. Iz Beograda se vratio Robert Prosinečki. S utakmice Srbija – Grčka (0:1) donio je izborniku pregršt impresija i briga. Najveći rival hrvatskoj momčadi u predstojećim kvalifikacijama odigrao je “na visokoj razini”. - Beogradska je utakmica potvrdila kako je Grčka ozbiljna momčad. Iako nisu prošli prvi krug na SP-u, Grci su pokazali mnogo dobrog. Novi izbornik donio je taktička osvježenja. Istovremeno, Krunoslav Jurčić bio je u Pragu na utakmici Češka – Latvija (4:1). A prvi susret novog izlučnog ciklusa Hrvatska igra u Rigi. - I tu trebamo biti oprezni. Sve do 55. minute bilo je 0:0. Latvija nema kvalitetu Grčke, ali zaslužuje respekt. M. BARIŠA

