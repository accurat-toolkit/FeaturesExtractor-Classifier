Ruski kapital sve više ulazi u najveće europske nogometne klubove. Nakon Chelseaja, koji je u rukama milijardera Romana Abramoviča, najveći svjetski proizvođač plina i najveća ruska tvrtka Gazprom želi kupiti 25 do 30 posto dionica Milana. Najveći europski sportski dnevnik La Gazzetta dello Sport piše kako su pregovori o preuzimanju dionica već u poodmakloj fazi. Gazetta tvrdi kako je talijanski premijer Silvio Berlusconi, koji je već 24 godine vlasnik Milana, odlučio, uslijed recesije, otvoriti vrata kluba stranome kapitalu, kako bi ‘rossonere’ vratio na staze stare slave. Međutim, Berlusconi je to demantirao, čak se pomalo naljutio na pitanje postavljeno mu na tu temu. - Prodaja Milana? Ne razumijem kako se ta pitanja postavljaju upravo meni, koji sam napravio povijest kluba i predsjednik sam koji je donio najviše trofeja. Uvijek sam pridavao mnogo pažnje Milanu, napravio sam mnoge žrtve za klub i ako netko misli kako moja obitelj nije uložila dovoljno, reći ću samo da smo zadnjih godina ulagali više od 50 milijuna eura godišnje. To mi se čini čak previše - odgovorio je Berlusconi u telelfonskom uključenju na (vlastitome) TV kanalu Canale 5. Milan je za Berlusconijeve vladavine osvojio pet naslova europskoga prvaka i sedam puta bio prvak Italije, no u zadnje tri sezone bori se sa slabim rezultatima, i u sjeni je gradskog rivala Intera, koji je ove sezone osvojio trostruku krunu. Usprkos Berlusconijevu demantiju, dobro upućeni ne odustaju od tvrdnje o Gazpromovu ulasku u klub. Ruska tvrtka bi za 25 do 30 posto udjela u vlasništvu kluba trebla platiti između 150 i 180 milijuna eura. Gazprom proizvodi 30 posto europskih potreba za plinom, a ujedno je 95-postotni vlasnik Zenita iz Sankt Peterburga, koji je prije dvije godine osvojio Kup UEFA (današnja Europska liga). Novi trener Allegri? Financijska injekcija iz ruskog energetskoga diva sigurno bi bila važan korak u stvaranju novoga Milana. Realizira li se Gazpromov ulaza u klub ili ne, novi trener ‘rossonera’ trebao bi biti Massimiliano Allegri, 42-godišnjak koji je u protekle dvije sezone vodio Cagliari. I izvršni dopredsjednik Milana Adriano Galliani priznao je kako Allegri ima ‘pole position’, premda je istaknuo kako je još rano za razgovor o tome. - Allegri ima ugovor s Cagliarijem do 30. lipnja. No, s njihovim predsjednikom Massimom Cellinom oduvijek imamo odličan odnos i tako će i ostati - rekao je Galliani. Istini za volju, iako još ima ugovor s Cagliarijem, Allegri više nije trener kluba sa Sardinije. Predsjednik Cellino dao mu je otkaz prije mjesec i pol dana, nakon što je klub upao u krizu rezultata, te nanizao devet utakmica bez pobjede. A prethodno je Allegriju sjajno išlo s Cagliarijem, čiju je klupu preuzeo prije dvije godine. U prvoj sezoni doveo ih je do devetoga mjesta Serie A, što je bio velik uspjeh s obzirom na skromne financijske mogućnosti. I ove su sezone slično krenuli, no ovoga proljeća upali su u krizu, pa su na kraju gotovo doveli u pitanje opstanak u prvoj talijanskoj ligi. Do pobjede nisu došli ni nakon Allegrijeve smjene, s novim trenerom Giorgiom Melisom odigrali su samo četiri remija u pet preostalih kola. Zahvaljujući dobrome početku sezone, to im je ipak bilo dovoljno za 16. mjesto i ostanak u društvu najboljih. Allegri je u veljači ove godine u izboru svih trenera Serie A dobio Panchinu d’oro (Zlatna klupa), nagradu za najboljega trenera u sezoni 2008./09., kada je Cagliari bio deveti. Prije nego što je preuzeo Cagliari, bio je trener Sassuola, kojega je prije dvije godine doveo do povijesnoga plasmana iz treće u drugu talijansku ligu (Sassuolo se danas bori i za ulazak u Serie A). Čini se kako su Milan i Allegri već sve dogovorili, a navodno se 42-stručnjak sviđa i Berlusconiju, posebno njegov stil igre u formaciji 4-3-1-2. U takvom bi sustavu vjerojatno Ronaldinho igrao iza dviju špica, Pata i Marca Borriella. toni bilić

