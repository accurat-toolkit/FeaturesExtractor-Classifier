To što je nedavno u Dubrovnik uplovio kruzer sa 2800 gay turista, možda za koju godinu i neće biti bizarna vijest, iako će vijest o 2800 gostiju u sezoni uvijek biti dobra. Aranžmani na internetu Gay populacija u Hrvatsku rado dolazi na odmor, ali najčešće ne u aranžmanu turističkih agencija, nego se za dobre destinacije raspituju na gay portalima. – Inters raste. Još sam ove zime zamijetila veći interes gay turista koji sve više traže Istru i to Lovran, Opatiju, Poreč, Umag, a odnedavno Pulu i Labin. Raspituju se i za Rovinj, ali mislim da on više nije “in” kao proteklih godina. Traže i ruralne kuće za odmor ili vile. Od zime nam se javilo 500-tinjak gay turista, a na odmor ih je došlo oko 150, uglavnom iz Italije, Austrije i Slovenije. Naši pak homoseksualci putuju u inozemstvo – kazuje magistrica turizma Vanja Berc, suvlasnica jedne pulske agencije. U prosjeku gay turisti ostaju najmanje pet dana, nerijetko dva tjedna i dobri su potrošači te bi bilo šteta, kaže Berc, da Hrvatska ne iskoristi interes te populacije, a njihovu izdašnost potkrepljuje pričom o dva gay para iz Nizozemske – unajmili su jedrilicu te se iz Pule uputili duž Jadranske obale i otoka, a za cijeli su 15-dnevni aranžman potrošili gotovo 10.000 eura. Gay populacija voli personaliziranu ponudu, u kojoj ima mjesta i avanturama i dobru noćnom provodu, te tolerantnu okolinu. Berc procjenjuje da je od ukupnog broja turista u Hrvatskoj oko pet posto gay populacije što je respektabilna brojka od 400.000 turista. Robert Bačac, voditelj Agencije za ruralni turizam, kaže da gay parovi vole ruralne kuće za odmor s bazenom i ogradama. Lani ih je bilo stotinjak, uglavnom stranaca koji boravak u takvoj kući plaćaju dnevno i do 550 eura. No naša se seoska domaćinstva još nisu odredila kao “gay friendly” odredišta, ali ne, smatra Bačac, zbog odbojnosti, nego zbog marketinških propusta. Puljani kažu da je gay turistima Istra zanimljiva već desetak godina i da je Kamenita plaža, jedna od dvije gay plaže, njihovo omiljeno okupljalište. – Ja sam stari čovik i to mi se ne sviđa. Nudist sam već 37 let i idem se na Kamenjak kupati gol da drugima ne smetam. Ali neki dan sam na rivi vidio dva čovika kako se drže za ruke i škifo mi je došlo. ‘Ko bi se takovi kupali kraj mene, ja bi se diga i otiša ća. Na ovoj ih je plaži puno, a to ni lipo za oči, ne gušta mi – kazuje 63-godišnji Ivan Štebih. Mlađi su ljudi ipak tolerantniji. Tako 26-godišnji Puljanin Sanjin nema ništa protiv gay populacije u svojoj blizini. Ne zanima ga što se događa kraj njega sve dok je u granicama pristojnosti. Vole mirna mjesta Gay aktivist Dalibor Stanić iz “Ženske sobe” kaže da se Hrvatska ipak otvara prema gay turizmu. – Prije nekoliko godina bila je hajka zbog Hvara, omiljene gay destinacije. Sada je to prošlo, no moji prijatelji ne vole mjesta koja se previše spominju u javnosti i možda zato Rovinj više nije privlačan. Gay parovi obično vole mirnija mjesta. Bilo bi dobro da je u Hrvatskoj više agencija koje će nuditi turizam po njihovoj mjeri jer kao turisti nisu poznati po incidentima, dobri su potrošači i vole putovati – kaže Stanić koji osobno izbjegava klasični turizam i radije se odmara kod rođaka. Gay portali do sada su u Istri spominjali samo Rovinj zbog bara Lobby, koktel-bara Zanzibar i kampa Monsena. Ondje su gay parovi najslobodniji, no čini se da im previše popularnosti ne godi pa osvajaju druge destinacije poput Pule i Labina.

