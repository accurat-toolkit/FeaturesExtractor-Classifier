Haiku je japanska pjesnička forma, najkraća na svijetu, koja tradicionalno opisuje slike iz prirode preko riječi koje su vezane uz godišnja doba, sve u samo 17 slogova. Japanci oduševljeni Promovirajući početkom travnja svoju prvu zbirku poezije, Van Rompuy je jezgrovito objasnio svoju haiku-motivaciju: „Našem je vremenu potrebna jednostavnost.“ Japanci su oduševljeni činjenicom da je jedan belgijski političar usvojio njihov tradicionalni poetski izraz. Hvale mu pjesme na sva zvona, a Van Rompuy ih piše na čak pet jezika, uključujući latinski. Za poeziju se zagrijao prije samo par godina i svojim je nagnućima brzo osvojio europsko i svjetsko općinstvo. A naši hrvatski političari su, da parafraziramo pokojnoga Šimu Đodana, pjesme pisali još dok su po Bruxellesu koze pasle. Samo u HDZ-u je devedesetih bilo više pjesnika nego što će ih generacijama iznjedriti Europski parlament. Gdje je bio Van Rompuy kad je general-pjesnik Ivan Tolj, u pauzama između odsudnih bitaka, ognjenim stihovima slavio katoličke vrednote? Gdje je bio haiku kad je Drago Krpina kao vojni propagandist i saborski zastupnik devedesetih sklapao jesenjinovske stihove o povratku majci zemlji koje je nedavno objavio u zbirci „Čempresi i druge stvari“? Gdje je u eurodiplomaciji jedan liričar od formata poput Nevena Jurice koji možda malo više košta porezne obveznike, ali ga se se zato kao pjesnika ne bi posramila ni jedna ambasada i ni jedan zatvor? Gdje su europski parnjaci našim afirmiranim pjesnicima u politici i političarima u pjesništvu Milivoju Slavičeku ili Vlatku Pavletiću? Da ne spominjemo sad podatak kojim se ne mogu pohvaliti ni najstarije europske stranke: da su im čak dva uzastopna predsjednika i premijera – Ivo Sanader i Jadranka Kosor – u studentskim danima žudnju i strast eksponirali kroz stihove? Nije pretjerano reći da takvu pjesničku reprezentaciju kakvu ima HDZ neke zemlje nemaju ni u čitankama. Ugledni nehadezeovci A to je tek pola hrvatske priče o političarima-pjesnicima, jer drugu polovicu čine nehadezeovci poput pokojnih Vlade Gotovca ili Borisa Marune, Bandićeva suradnika Ladislava Prežigala, svojedobnog pomoćnika ministra Vujića Branka Maleša, te mnogih drugih. Takvo mnoštvo političara-pjesnika ne čudi ako imamo na umu da je pjesnik Nazor utemeljio i same izvorišne osnove ove države - ZAVNOH – prešavši svojedobno čamcem na drugu stranu Kupe. Dakle, uz dužnu čast europskim haiku-majstorima koji nas uče redu, radu i demokraciji, o poeziji u politici nas ne mogu puno naučiti. Barba Luka: Pjesma o žabi Za veliku popularnost haiku poezije čuo je za nedavnog sedmodnevnog boravka u Japanu i naš barba Luka, pa se i sam poželio okušati u toj formi. „Zmija gleda žabu. Žaba plače. Jadna žaba“, glasi popularni „vulkanski haiku“ šefa hrvatskog parlamenta. Tko o čemu, Neretvanac o žabama. Čekamo novu o jeguljama. Jadranka Kosor: Saznanje Znala sam Da ni toplina moga života Neće biti dovoljna da vrati snagu Prosjacima koji su noćas Umirali u šampanjskim bocama moje bludnje Vlatko Pavletić: Stihovi o domovini, Partiji i Titu Po osam u redu, s parolama i zastavama, Stupamo, kličući Titu. Na javi živimo snove. A kad usta presuše od klicanja Još jedan trostruki: Hura! Što krošnje savija I plaši golubove, Još jedan gejzir ljubavi, koja nema Granica: NAROD – TITO – PARTIJA Ivo Sanader: Nenia Salonitana Dosta mi je polovnjaka. Hoću, konačno, muški da me se. Balkanski, štono riječ. I to: sada. Odmah. Nunc aut numquam. Dosta mi je polovnjaka. Tko će me, ah, tko će me, konačno, muški? Drhćem uzbuđena. Zakoraknuti u povijest? Quid multa? Muškarčinu čekam. Dokrajči! Dosta mi je polovnjaka. Numerus Negidius. Prekini, konačno, agoniju. Dosadni niz historijskih zelembaća. Faex populi. Čekaj s asfaltom. Iskorijeni najprije. Dosta mi je polovnjaka. Od Avara do danas. Iskrči sve, konačno. O, sancta simplicitas. Muški me dohvati! Ne dvoumi. Iščupaj. Ob maiorem cautelam. Dosta mi je polovnjaka. Po peti put. Po tko zna koji put. Konačno: Svrši!!! O fictus possessor. U spomen: Mojim imenom cestu nazovi. Nuper obiit. Milivoj Slaviček: Moj Franjo Tuđman Rode se, ti ljudi, s vremena na vrijeme na stoljeće, gledano statistički – jedan, dvojica oni poznaju prošlost, sanjaju budućnost, siju sjeme koje onda, prije ili kasnije, nikne: bude klica što se razbukti u urotu, pogibiju, program ili spis Il, napokon, u gotov čin: u državu – zaštitnicu domovine I on onda budne novom nadom, vođom kakvim, uostalom Bijaše i Krist Jave se nada i dragost, odlaze, polako, strahovi i tmine Netko će reći: gle panegirika li kakve već znamo! U redu. Neka! Znamo i mnoge ljubavne strofe pa ih uvijek iznova pišemo, uvijek iznova pred fatamorganom koja sada više to nije: na vratima smo naše epohe! DAVOR KRILE

