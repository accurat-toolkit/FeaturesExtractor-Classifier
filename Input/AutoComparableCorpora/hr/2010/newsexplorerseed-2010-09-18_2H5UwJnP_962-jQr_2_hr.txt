2011. godina u ITD-u će biti u znaku žena, iako će u premijere svojih diplomskih ispita tamo imati i dva muškarca… Teatar.hr 16. 09. 2010. 1,058 prikaza 0 komentara Print Prenosimo najave predstava u sezoni 2010/2011. onako kako ih je oglasio Teatar ITD..

** 2011. godinu Teatar &TD velikim dijelom posvećuje ulozi i položaju žena na kazališnoj sceni Hrvatske te će u skladu s tim nastojati prepoznatljivom učiniti grupu mladih redateljica i kazališnih autorica – ITEDEOVKE. Namjera je time dugoročno osvježiti gradsku i hrvatsku kazališnu scenu te ohrabriti i druge producente na rad s autoricama i redateljicama. Imena o kojima ćete slušati su: Marina Petković Liker, Natalija Manojlović, Irena Čurik, Helena Petković, Petra Hraščanec, Renata Carola Gatica, Iva Srnec, Ena Schulz, Dalija Dozet i Sanja Milardović, Dora Budor i Maja Čule. Odluka da se bavimo ženskim dijelom kazališne scene nije isključiva pa će se u različitim modulima surađivati i s redateljima te ćemo tako uz već poznate suradnike Teatra &TD predstaviti i nove. U program su uključena i dva diplomska ispita redatelja Filipa Povrženića i Mirana Kurspahića čime ćemo učvrstiti i sustavno uključivanje studenata ADU u program Teatra &TD. Teatar &TD osim vlastitih produkcija i koprodukcija nudi razne edukativne i rezidencijalne programe putem programa Edukultura i &TD u Rezidenciji koje pohađaju hrvatski i inozemni mladi umjetnici i studenti. Edu &TD polaznicima radionica, predavanja, seminara, panel diskusija i simpozija omogućuje neposredan kontakt sa suvremenim praksama i metodama u području izvedbenih i drugih umjetnosti. Renata Carola Gatica: Telenovela Po uzoru na lanjsku uspješnicu, predstavu Argentina, u kojoj se sukobljavaju koncepti nogometa i homoseksualnosti, novi projekt mlade argentinske redateljice Renate Carole Gatice, Telenovela suprotstavlja latinoameričke telenovele i prosječne hrvatske domaćice. U vrijeme rata u Hrvatskoj, kao posljedica granatiranja, grad ostaje bez TV signala. Domaćice očajne novonastalom situacijom zbog nemogućnosti praćenja najdražih sapunica, zovu Hrvatsku radioteleviziju koja kao jedinu opciju pruža emitiranje istih na radiju. Predstavom se nastoji istražiti što domaćicu čini ovisnom, na koji način i zašto se identificira s karakterima telenovele, kulturološki različitima od njene sredine. Također se postavlja pitanje zašto proživljava katarzu zbog nečega što nema nikakve veze s njom, pogotovo uzme li se u obzir činjenica kako je sama kulturološka vrijednost sapunice izrazito niska. Marina Petković Liker: Medeja Nova predstava Marine Petković Liker bavit će se istraživačkim autorskim radom i pokušajem novog čitanja Medeje. Analizirajući međuljudske odnose i društveno političke obrasce te principe djelovanja i odlučivanja unutar odnosa muškarca i žene, ljubavi i mržnje, organskog i razumskog, novog i starog, bijesa i rezignacije, predstava će pokušati postaviti Medeju koja govori o svijetu u kojem živimo. O svijetu za kojeg ili protiv kojeg se treba boriti. Euripidov tekst, prorijeđen, ali suštinski ogoljen i istaknut, glumački i izvedbeno nudi izazov za suvremenost i istinitost. Irena Čurik: Woody Allen na Daft Punku (radni naslov) Britanska kompanija ‘Fast Future’ u istraživanju je ustvrdila koja će zanimanja biti najtraženija u idućih dvadeset godina pa navode svemirskog turističkog vodiča, trgovce vremenom, virtualne učitelje, kirurge za poboljšanje pamćenja, specijaliste za nanomedicinu, wellness menadžere za starije, osobne medijske djelatnike, čistače informacija, organizatore virtualnog života, virtualne odvjetnike, psihologe za virtualno neprilagođene te dizajnere nove generacije vozila. Takozvana generacija „Z“ o čijim potencijalnim zanimanjima je ovdje riječ, trebala bi biti prije svega obilježena drugačijim socijalnim vještinama. Naime, pripadnici generacije „Z“ radije pišu nego pričaju; radije komuniciraju online, nego uživo, ne poznaju život bez tehnologije i ne mogu bez nje živjeti. Više vole računalo nego knjigu, nemaju strpljenja, a uspjeh žele odmah – kao u video igri. Ova predstava želi istražiti kako bi takva ‘budućnost iz istraživanja’ ili ‘moguća budućnost’ mogla izgledati. Navedena istraživanja u najvećoj mjeri obavljaju marketinški stručnjaci koje zanima kakvi će potrošači biti današnja djeca, kao i poslodavci koji žele istražiti potencijal buduće radne snage. Međutim, predstava ‘Woody Allen na Daft Punku’ želi otići korak dalje i pružiti realnu sliku mogućeg vrlog svijeta koji je baziran na nedostacima i predrasudama današnjih generacija. Preskačemo sadašnjost, prošlost ne želimo, što nam preostaje? Oliver Frljić: Krmača koja proždire svoj okot (radni naslov) Nova predstava Olivera Frljića fokusirat će se na intimnija pitanja identiteta glumaca, preklapanja njihovih scenskih i privatnih identiteta te širi problem teatara kao mehanizama za multiplikaciju identiteta. Predstava za polazište uzima dramski tekst, čiji je autor u ovom slučaju i redatelj predstave, ali ne kao koherentnu idejnu cjelinu, nego kao prostor u kojem se scenski identitet glumca konstituira i rastvara te u kojem dolazi do spomenutog preklapanja. U rasponu od pseudo-ispovjednog performansa do visoke izvedbene stilizacije, proces rada na predstavi stavit će glumca kao temu i materijal pred niz pitanja u kojima će njegove etičke odluke na kraju definirati konačni oblik predstave. Osnovno pitanje koje se na kraju otvara, a kao parafraza jednog puno starijeg, jest na koji način je moguće kroz različite identiteta koje na sceni glumac konstruira u jednom širem društvenom polju, stvoriti novu glumačku osobnost. Saša Božić: Umjetnica tijela/Nosferatu Rad razvija seriju kazališnih eseja, diptiha na temu konstitucije izvođača i korištenja njegovog tijela kao oruđa razumijevanja izvedbe. Dok Umjetnica tijela u fokus stavlja virtuoznost u kojem opsesivno bavljenje tjelesnošću postaje umjetničkim činom, Nosferatu postavlja zaborav tijela, njegov eksces u točku lomljenja društvenih i kazališnih konvencija. U umjetnici tijela smo u prostoru sublimacije, rasplitanja spiritualnog oko razlike tijelo-ideja o tijelu, u Nosferatu tijelo je skandal, njegova prisutnost unosi nemir u prividni nemir. Riječ je o dva formalno disparatna rada: Umjetnica tijela po svome je žanru novomedijska opera za plesačicu, glazbenicu-pjevačicu i dramaturga temeljena na adaptaciji istoimenog romana DonDeLila, suvremenog američkog romanopisca, kritičara dvoznačnosti američke društvene i medijske svakodnevice. Nosferatu je solo za glumca, posveta filmovima Wernera Herzoga i njegovom junaku Klausu Kinskom. U produkciji sudjeluju međunarodni umjetnici: Nadia Ratsimandresy jedna od pet europskih glazbenica koja svira na old matinotu poznata po suradnji sa rock skupinom Radiohead i Bruno Poscheron, light designer iz Berlina. Natalija Manojlović: Slučaj (radni naslov) Negdje u bliskoj budućnosti, sklonost kazališnom stvaralaštvu, proglašena je mentalnim poremećajem. Država je procijenila da se više isplati uložiti u institucionalizaciju kazalištotvoraca nego u podržavanje njihovog rada. Predstava se odvija u mentalnoj instituciji 2055. godine, gdje borave nekad kazališni djelatnici sada tretirani farmakoterapijom. Štićenici pokušavaju izbjegavati terapiju i u podrumu umobolnice nastoje raditi predstave. „Priča se da je tako jednom jedan debeli pacijent, u makedonskom podzemlju, radio predstavu o Titu, pa je ravnatelj bolnice morao dati ostavku.“ Kroz predstavu se izmjenjuju igrane scene u formi nekog futurističkog 3D stripa, s halogenim hladnim svjetlima i zidovima; i dokumentarističnim scenama koje se javljaju kao posljedica uzimanja lijekova i djelotvorne terapije. Na kraju predstave, futuristička će se koncepcija pokazati običnom izmišljotinom autorovog abnormalnog uma; godina je 2011., a neki koji misle da je 2055. nisu popili crvenu tableticu već tjedan dana. Istraživačko-edukativni program Teatra &TD (LAB&TD), osim novog izdanja Noćnog Laba, u 2011. će predstaviti i radove sljedećih autora: D. Dozet, E. Schulz, S.Milardović: Nabavit ću si mačka Ideja ovog dramaturškog teksta jest ispitati granice vlastite slobode i odgovornosti koju to donosi. Zajednički rad na tekstu i njegovom uprizorenju do sada je bio kreativna razmjena triju energija i međusobno poticanje na vlastito istraživanje unutar kazališnog izričaja. S pomalo apsurdnim odmakom od stvarnosti kakvu poznajemo u životu, ova predstava bavi se tragikomičnim prikazom jedne sudbine. Autorice postavljaju pitanja: Koliko slobode nam je ostalo sa svim izborima koje danas imamo? U kolikoj mjeri smo spremni odbaciti naslijeđene obrasce muško-ženskih odnosa? Koliko nas drugi slušaju? U kojem trenutku počinjemo slušati sami sebe? Do koje granice možemo pristajati na kompromise? Jesmo li u stanju odgovorno podnijeti posljedice našeg djelovanja? Jesmo li osoba za pse ili mačke? H. Petković: Tragovi Predstava radnog naslova Tragovi nastaje prema motivima romana Nepodnošljiva lakoća postojanja Milana Kundere. No, nije riječ o direktnoj adaptaciji romana, već će za potrebe kazališne predstave biti napisan posve novi dramski tekst. Motivi unutar romana koji će činiti okosnicu drame su sljedeći: politički kontekst i aktualna društvena situacija, motiv Edipa te pitanje lakoće, odnosno težine postojanja. U kazališnom smislu zanimljiva je činjenica da roman nudi dva potencijalna prostora, dvije razine igre: jedna je razina socijalni kontekst unutar kojega se bavimo i danas aktualnim problemima: možemo li se oduprijeti režimu i svakoj politici te ideologiji i na koji način, možemo li se buniti i djelovati prema svojim načelima? Miran Kurspahić: Obećana zemlja (Ha’retz Hamuvatachat) Obećana zemlja, najnoviji je projekt Mirana Kurspahića, a odnosi se na jedno od ključnih globalnih pitanja naše ere – sudbinu Palestine i Palestinaca i to kroz dramski komad Caryl Churchill Sedmero židovske djece. U komadu židovski roditelji raspravljaju o tome što bi trebali, ili ne bi trebali govoriti svojoj djeci o određenim recentnijim događajima iz Izraelske povijesti, na koje se komad indirektno referira: od Holokausta, Židovske imigracije u Palestinu, stvaranja države Izrael, istjerivanja palestinskih Arapa, Arapsko-Izraelskog rata iz 1948., prepirki oko vode, prve Intifade, smrti američke humanitarke Rachel Corrie, građenja zida na Zapadnoj obali, stradanja Muhammad al-Durraha, Palestinskih samoubilačkih napada, Hamasovih raketiranja pa sve do recentnih bombardiranja Gaze. Ovaj komad poslužio bi kao neka vrsta referentne točke, oko koje bi se po sistemu kazališne montaže, slagali ostali prizori vezani, naravno, istom tematikom, no ne nužno i modalitetom izvedbe. Taj kolaž prizora, tvorio bi jednu jedinstvenu cjelinu koja bi preispitivala povijesnu, političku i etičku odgovornost te isprepletenost zamršenih Izraelsko-Palestinskih odnosa. Filip Povrženić : Gdje je nestao Mozart Predstava progovara o rastućem problemu suvremenog društva: samohranim roditeljima. Broj samohranih roditelja u Europi već je dugi niz godina visok i neprestano raste, a sada i Hrvatska počinje pratiti taj negativni trend. Predstava prati dvoje ljudi koji iza sebe imaju raspadnute brakove. Oboje su stiješnjeni u uzak prostor između posla i brige za dijete. Prostor je glazba. Pjevanje. Dah. Tijekom jednog sata pjevanja, nakon početnih nesporazuma i užurbanosti, kroz glazbu počinju ulaziti u paralelni, imaginarni svijet. Učionica se pretvara u veliku ledinu i ulazimo u svijet bajki, u kojemu se učenik pretvara u lovca, a učiteljica u zlu kraljicu. U tom svijetu svakodnevni odnosi dobivaju novu karakteristiku nakon koje i život u stvarnom svijetu više neće biti jednak.U svijetu snova i mašte, odvija se strahovita borba između dva podjednako snažna lika. Značenja se prenose u nove kodove. Odnosi postaju simbolični. Sadržaj feljtona Sezona 2010/2011 (0) Tweet

