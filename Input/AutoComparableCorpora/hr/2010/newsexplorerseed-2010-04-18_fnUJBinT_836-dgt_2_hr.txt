Više je dužnosnika kazalo da je strogo povjerljiva analiza, napisana u siječnju za predsjednikovog savjetnika za nacionalnu sigurnost generala Jamesa Jonesa, dio intenzivnih napora unutar Pentagona, Bijele kuće i obavještajnih agencija da se razviju nove opcije za predsjednika Baracka Obamu. One uključuju i niz vojnih alternativa, koje se još razrađuju, koje bi se razmatrale u slučaju da diplomacija i sankcije ne uspiju prisiliti Iran da promijeni kurs, ističe NY Times. Dužnosnici upoznati sa sadržajem memoranduma bili su voljni opisati samo dijelove koji se bave strategijom i politikom, a ne i dijelove koji se očito bave tajnim operacijama protiv Irana, ili pristupom američkim saveznicima u Perzijskom zaljevu. Jedan visoki dužnosnik, koji je kao i ostali govorio pod uvjetom da ostane neimenovan zbog osjetljive naravi memoranduma, opisao je dokument kao "poziv na buđenje". No, dužnosnik Bijele kuće osporio je to gledište, rekavši da se već 15 mjeseci razrađuju detaljni planovi za puno možebitnih ishoda vezanih uz iranski nuklearni program. U intervjuu u petak, general Jones je odbio razgovarati o memorandumu, rekavši samo da administracija ima "strategiju za puni spektar mogućih situacija" vezano uz Iran. U memorandumu je Gates iznio niz zabrinutosti, uključujući i odsustvo djelotvorne strategije ukoliko Teheran izabere smjer koji mnogi analitičari smatraju vjerojatnim - da Iran može pribaviti sve glavne dijelove za nuklearno oružje - gorivo, oblikovna rješenja oružja i detonatore, ali stati prije sastavljanja potpuno operativnog oružja. U tom slučaju Iran može ostati potpisnikom Sporazuma o neširenju nuklearnog oružja i postati ono što stratezi zovu "virtualna" nuklearna sila. Prema navodima više dužnosnika, memorandum također poziva na razmišljanje što SAD može učiniti da obuzda iransku moć ako Iran odluči proizvesti oružje, te kako postupati u slučaju da nuklearno gorivo ili oružje pribavi neka od terorističkih skupina koje Iran podržava, što je po dužnosnicima manje vjerojatna mogućnost. Gates nikada nije javno spomenuo memorandum, a glasnogovornik Pentagona Geoff Morrell, u subotu je odbio komentirati dijelove dokumenta, već je izdao priopćenje u kojem navodi kako "ministar smatra da su predsjednik Obama i njegov tim za nacionalnu sigurnost uložili iznimne napore da se pripreme za sve možebitne situacije u vezi s Iranom". Jedan visoki dužnosnik administracije opisao je crtu koju se Iranu neće dopustiti da prijeđe. Dužnosnik je rekao da će SAD osigurati da Iran "ne stekne nuklearnu sposobnost", što je korak do kojeg Teheran može doći i prije nego razvije složeno oružje. "To uključuje sposobnost za 'prebacivanje'", kazao je, rabeći termin koji nuklearni specijalisti primjenjuju za zemlje koje naglo odbace sporazum o neširenju nuklearnog oružja i koriste vlastitu tehnologiju da bi izradile mali nuklearni arsenal. Gates je također izrazio zabrinutost zbog mogućnosti da obavještajne agencije propuste znakove da Iran prelazi zadnje korake do proizvodnje oružja. Neki dužnosnici su ocijenili da njegov memorandum treba gledati kao upozorenje relativno novom predsjedniku da SAD nije odgovarajuće pripremljen. U prošlotjednom saslušanju pred senatskim odborom za oružane snage, direktor vojno obavještajne agencija DIA general Ronald Burgess i zamjenik načelnika združenog stožera general James Cartwright, rekli su da Iran može proizvesti nuklearno gorivo za oružje za godinu dana, dok mu za proizvodnju upotrebljive atomske bombe trebaju dvije do pet godina. (hina/metro-portal)

