Još uvijek nije poznat točan broj žrtava u sukobima muslimana i kršćana u nigerijskom Josu. Crveni križ govori o 160, a neki drugi izvori i o preko 300 mrtvih osoba. Tisuće ljudi pobjegli su pred nasiljem. Razorene kuće, spaljeni kamioni, ljudi s povojima na glavama, žene koje plaču - slike koje nam stižu iz Josa dokaz su šokantne razine nasilja tijekom proteklih dana. Vojska je ponovno uspostavila red i mir, a iz ruševina se izvlače leševi novih žrtava. U grad se polako vraćaju i tisuće izbjeglica, koje su Jos napustile u jeku sukoba kršćana i muslimana. Abdul Umar, krizni menadžer Crvenog križa za BBC je izjavio: "Oko 17.000 izbjeglica smjestili smo u 16 prihvatnih logora. Ima puno ranjenih, mnogi su ljudi umrli. U logorima je još uvijek smješten dobar dio izbjeglih, a rijetki se već vraćaju u svoje domove." Za većinu žitelja Josa ovotjedno nasilje nije premijera. Već u studenom 2008. muslimani i kršćani su se sukobili, u neredima je poginulo nekoliko stotina ljudi - a vjerski čelnici na obje strane tvrdili su da religiozna netolerancija nije bila povod krvavih obračuna. Što je stvarni razlog nasilja? Stvarni razlozi nasilja su ipak malo kompliciraniji. Radi se o sukobu interesa oko prirodnih resursa. To je primarni razlog etničkih konflikata u afričkoj zemlji. Sve više muslimana iz etničke skupine Hausa napušta seoske zajednice i odlaze u gradove. A tamo ih "urođenici" znaju tretirati kao građane drugog reda. "Seljaci" ne mogu naći posao, a nisu zastupljeni ni u državnom administrativnom aparatu. Političari, da stvar bude gora, znaju doliti ulje na vatru religioznim argumentima, kaže imam Mohamed Ašafa: "Mnogi naši političari nemaju programe. A kad ne mogu uzvratiti na neki dobar argument, kad narodu nemaju što ponuditi, onda tvrde da ih se diskriminira zato što su muslimani. Ili zato što su kršćani. Radi se o negativnim stereotipima." Organizacija Human Rights Watch kritizira da nakon prošlogodišnjih nereda nitko nije pravno odgovarao za nasilje. To bi se sad trebalo promijeniti, tvrdi nigerijski dopredsjednik Goodluck Jonathan, i poziva etničke i religiozne vođe da ne pogoršavaju raspoloženje u narodu neodgovornim izjavama: "Sigurnosne snage pomno prate ponašanje tih ljudi. Svi oni koji svojim riječima ili djelima prouzroče nasilje vrlo brzo će biti uhićeni i morati će za to i odgovarati." Njegove riječi dobro zvuče. No, u praksi vlada Nigerije nikome ne ulijeva strah u kosti. Predsjednik Nigerije, Umaru Yar'Adua, već nekoliko mjeseci je na liječenju (srčani problemi, op.a.) u Saudijskoj Arabiji, i tvrdoglavo odbija predati ovlasti svom zamjeniku. U Nigeriji, najmnogoljudnijoj afričkoj zemlji, trenutno vlada - bezvlašće. I mnogi se pribojavaju da neće proći puno vremena do sljedeće etničke krize. Deutsche Welle Dodaj ovaj clanak u svoju omiljenu onlajn zajednicu

