Američki predsjednik Barack Obama u petak će objaviti da predstojnik njegova ureda Rahm Emanuel napušta dužnost u Bijeloj kući kako bi se kandidirao na izborima za gradonačelnika Chicaga, objavile su američke TV mreže. Službena objava Emanuelova odlaska trebala bi se održati u ružičnjaku Bijele kuće kasno prijepodne, po lokalnom vremenu, ako vremenske prilike dopuste, rekli su dužnosnici. Na mjesto predstojnika ureda Bijela kuće Obama planira imenovati svojeg višeg savjetnika Petera Rousea, potvrdila su dva dužnosnika, objavio je online The New York Times. Rouse je bio uz Baracka Obamu od trenutka kada je došao u Washington prije gotovo šest godina, službujući kao predstojnik njegova ureda u američkom Senatu. Peter Rouse, rođen 1946., bio je supredsjedatelj tranzicijskog projekta Obama-Biden, kod prijenosa vlasti s administracije Georgea W. Busha na administraciju Baracka Obame, krajem 2008. i početkom 2009. godine. U američkom Kongresu radi od 1971., a do 2004. bio je predstojnik ureda senatora Toma Dashlea. Prema pisanju mjesečnika Washington Monthly, Rouse je stekao nadimak "101. senator" zahvaljujući znanju i vještinama pokazanim u vođenju senatskih ureda, prenosi Hina.

