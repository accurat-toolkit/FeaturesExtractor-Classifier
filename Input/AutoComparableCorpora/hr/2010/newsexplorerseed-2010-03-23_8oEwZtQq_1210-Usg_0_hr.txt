Kineske vlasti oštro su kritikovale američku kompaniju Google zbog prekida cenzurisanja pretraživanja, optužujući je da je prekršila obećanje koje je dala kada je počela da posluje u Kini. Peking je pritom saopštio i da spor sa kompanijom Google neće uticati na kinesko-američke odnose. Google je uspostavio redirekciju korisnika u Kini sa svog pretraživača Google.cn na necenzurisani sajt Google.com.hk u Hong Kongu, ali kineske vlasti ponovo mogu da filtriraju pretraženi sadržaj na putu sa hongkoškog servera nazad do korisnika u Pekingu, na primer. Tako je 23. marta bilo moguće na sajtu Google.cn dobiti određene rezultate ako se ukuca Tjenanmen, ali se prilikom pretrage Dalaj Lame dobijalo obaveštenje da postoji problem otvaranja strane ili da je resetovana konekcija. Odluka kompanije Google da praktično zatvori svoj glavni pretraživač Google.cn preusmeravanjem korisnika na Google.com.hk tumači se među stručnjacima kao veoma riskantan potez, s obzirom da je kinesko internet tržište najveće na svetu i raste 40 odsto godišnje. Oglasila se i Bela kuća, navodeći da je razočarana što Google i Kina nisu uspeli da reše nesuglasice. Kinesko Ministarstvo spoljnih poslova saopštilo je da je najnoviji potez kompanije Google samo izolovani slučaj jedne komercijalne kompanije, koji neće uticati na kinesko-američke odnose ukoliko ga drugi ne ispolitizuju. Kineska vlada će, kako je najavljeno, odgovoriti na potez kompanije Google “u skladu sa zakonom”. Kineski zvaničnici ranije su već upozorili da Google krši pisano obećanje dato prilikom ulaska na kinesko tržište - da će filtrirati rezultate usluge pretraživanja. Prema navodima kineskih vlasti, optužbe kompanije Google za napade na njegove servise iz Kine neosnovane su. U Pekingu su pojedinci već počeli da ostavljaju bukete cveća ispred sedišta kompanije Google, zahvaljujući joj na principijelnosti. Povodom spora Google-Kina, oglasile su se i međunarodne organizacije za ljudska prava i slobode, a Komitet za zaštitu novinara u Njujorku izrazio je nadu da će potez najvećeg svetskog pretraživača pojačati pritisak na kinesku vladu da dozvoli građanima da pristupe svim vestima i informacijama koje žele. Reporteri bez granica nazvali su potez kompanije Google jakim i ocenili da bi trebalo da ga slede i ostale strane internet kompanije, koje su morale da se povinuju kineskim cenzorskim pravilima da bi dobile dozvolu da rade u Kini. Google je ranije najavio i mogućnost potpunog povlačenja sa kineskog tržišta, ali je sada saopštio da će nastaviti istraživanja, razvoj i prodaju u Kini, gde je situirano oko 700 od ukupno oko 20.000 zaposlenih te američke kompanije. Za sada se ne planira ni premeštanje zaposlenih u Hong Kong. Iako je Google pretraživ u Hong Kongu, pojedini korisnici su odlučili da ga bojkotuju. Tako je internet kompanija Tom Online Inc, koju poseduje najbogatiji čovek u Hong Kongu - milijarder Li Ka-shing, prestala da koristi pretraživač Google u znak protesta zbog njegovog odbijanja da poštuje kineske zakone. Google je drugi po popularosti pretraživač u Kini, posle rivalskog Baidua. Google je 2000. godine počeo da razvija pretraživač na kineskom jeziku, a lansirao ga je 2006. godine, prihvatajući cenzuru. Kina je prošle godine blokirala pristup sajtu YouTube, koji je u vlasništvu kompanije Google. (SEEcult.org)

