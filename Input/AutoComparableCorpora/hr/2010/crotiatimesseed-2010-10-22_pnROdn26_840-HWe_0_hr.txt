Autor: Tomislav Novak Objavljeno: 23.10.2010 Marko se u petak nadao da će April odvesti iz azila za strance u Ježevu natrag u Zagreb. No, to se nije dogodilo ZAGREB - U Hrvatsku sam došla jer sam mislila da ću ovdje naći sreću, a završila sam u zatvoru. Poštovala sam vaše zakone, a smjestili ste me u Ježevo, azil za strance koji je poput zatvora - rekla je u petak svojoj odvjetnici April Estur, transrodna osoba s Filipina, koja je do utorka mirno i prilično sretno živjela sa svojim partnerom Markom u Zagrebu. Ljuta je, povrijeđena i prestrašena. Ako je vrate na Filipine, boji se da će je ondje ubiti. VEZANE VIJESTI Vijesti Neizvjesna sudbina Njezini fotoalbumi na internetu otkrivaju da je voljela šetnje Bundekom i Medvednicom, posjete kinu, buticima i cvjećarnicama te šminkanje. Smiješi se na fotografijama iskreno i toplo, često iz čvrstog Markova zagrljaja. No, sreća im se rasplinula kao balon od sapunice kad su April hrvatske vlasti odlučile deportirati nazad na Filipine. Istekla joj je viza za privremeni boravak, a zahtjev za azilom joj je odbijen kao i žalba. Kako je službeno muškog spola, ne može se udati za Marka i tako ostati u zemlji. Njezina sudbina i dalje je neizvjesna unatoč naporima odvjetnice i udruge Kontra. Prvi su je put u petak u Ježevu, gdje je od utorka, posjetili odvjetnica i partner Marko. - Ovdje je kao u zatvoru. U sobi sam s muškarcima iako se osjećam kao žena. Propisano je kad jedemo i kad možemo u šetnju - požalila im se April. Odvjetnica je odmah ispunila zahtjev policiji za njezino puštanje iz azila, no do zaključenja broja April je još bila u Ježevu. Udruga Kontra priprema tužbu na Europskom sudu za ljudska prava. U putovnici joj piše da se zove Henry Estur te da je državljanin Filipina rođen 1976. godine. Biološki je muškarac, iako izgleda, ponaša se i osjeća kao žena. Htjeli je kamenovati - Sada se osjećam strašno, kao najgori kriminalac, a ne znam što sam skrivila, osim što sam drukčija - rekla je April. U policiji demantiraju da se prema Henryju/April ponašaju diskriminatorski i bez poštovanja. - Mi se držimo zakona. U putovnici, službenom dokumentu, stoji da je Henry Estur muškog spola i zato smo tu osobu tako i nazvali, a ne zato što je diskriminiramo. Mi smo postupali po članku 89. Zakona o strancima, zbog čega je sada Estur u Ježevu - kaže Jelena Bikić iz zagrebačke policije. Pakao kroz koji ovaj ljubavni par prolazi počeo je još prije dvije godine. Upoznali su se preko interneta 2008., ubrzo zaljubili i Marko se odselio na Filipine i htio započeti zajednički život. No, April su zbog njezine transrodnosti na cesti pokušali kamenovati, silovati, a čak su “našminkanog muškarca koji se oblači u ženu i njezinog bijelog prijatelja” optužili za tajfun koji je poharao njihov grad. Par se vraća u Hrvatsku i započinje novi život. Sada su opet na kušnji, samo zato što su drukčiji. Policija ne može biti iznad suda Gordana Lukač Koritnik, pravobraniteljica za ravnopravnost spolova: - Ne znam je li u konkretnom slučaju došlo do diskriminacije jer je postupak preuzeo pučki pravobranitelj, s obzirom na to da su nezakonitosti u upravnom postupku odobravanja azila u njegovoj nadležnosti. Međutim, prema onome što sam pročitala u novinama, moram istaknuti da je Hrvatska donijela zakone koji jasno zabranjuju svaku diskriminaciju na temelju rodnog identiteta i rodnog izražavanja. Svoje je mišljenje o tome dao i Europski sud za ljudska prava. Dakle, vrlo je jasno da u svakom postupku, pa i pri traženju azila, tijela vlasti moraju poštovati rodni identitet koji osoba izražava. Gordana Sobol, predsjednica saborskog Odbora za ravnopravnost spolova: - Nitko mi se nije obratio za pomoć u ovom slučaju, no savim je logično da, ako je je sud donio neku odluku, MUP nema pravo tu osobu deportirati. Očekujem da će pučki pravobranitelj preispitati taj slučaj. Gordan Bosanac, programski voditelj Centra za mirovne studije: - Ako policija nije postupila po nalogu suda, to je sumrak demokracije. Čak i da sve pravno stoji, neprikladno je da transrodna osoba boravi u Ježevu, gdje homoseksualce stavljaju u isti koš s narkomanima. I. K. B. Broj preporuka: 22 Objavi na Facebooku Više o... FACEBOOK KOMENTARI

