Fernando Alonso možda je sezonu završio na drugom mjestu nakon taktičkog debakla u Abu Dabiju, ali mu kao utjeha može poslužiti nedavna "pobjeda" u izboru za najboljeg vozača godine po mišljenju šefova F1 momčadi. Ferrarijeva se prva violina plasirala na prvo mjesto ispred novopečenog prvaka Sebastiana Vettela, koji je za Alonsom "zaostao" devet bodova. Uz opći konsenzus da je riječ o dvojici vjerojatno najkompletnijih vozača (dodali bismo im još i trećeplasiranog Lewisa Hamiltona) i mi bismo podržali isti raspored na ljestvici, barem što se samog vrha tiče. Glasove bismo ipak rasporedili drukčije u pozicijama ispod trećeg mjesta, pa se između Roberta Kubice i Marka Webbera ne bi našlo čak 20 bodova razlike, a o poziciji Jensona Buttona također bi se moglo raspravljati. Međutim, izborom se nismo bavili mi nego ljudi kojima je profesija vođenje F1 ekipa. Očekivano, osvajanje prvog mjesta u izboru F1 šefova navelo je Alonsa da ponovi ranije izrečeni komentar po kojem je protekla sezona izuzetno uspješna unatoč prilično gorkom porazu na kraju. "Ne moram posebno naglašavati ponos i zadovoljstvo koje osjećam kao osvajač prvog mjesta u izboru čelnika ekipa Formule 1, ali bih radije takvo priznanje primio u obliku titule svjetskog prvaka. To je još jedan dokaz da je 2010. bila izuzetna sezona - vratili smo se u punom sjaju i postali smo momčad dostojna svog imena. Sljedeće sezone moramo nastaviti na tim rezultatima kako bismo na kraju godine oba pehara spremili u naše vitrine", rekao je Alonso u komentaru na osvajanje "šefovskog" naslova. 1 Fernando Alonso Ferrari 229 2 Sebastian Vettel Red Bull 220 3 Lewis Hamilton McLaren 196 4 Mark Webber Red Bull 146 5 Robert Kubica Renault 129 6 Jenson Button McLaren 86 7 Nico Rosberg Mercedes 68 8= Nico Hulkenberg Williams 17 8= Felipe Massa Ferrari 17 10 Rubens Barrichello Williams 11 Objavio/la 92denis u 16:15, 0 komentar(a), print, #

