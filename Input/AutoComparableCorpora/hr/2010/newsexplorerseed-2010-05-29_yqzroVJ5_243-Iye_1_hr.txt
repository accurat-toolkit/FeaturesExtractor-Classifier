Svijet Ponedjeljak, 24.05.2010. Tagovi: SAD, Kina, Sjeverna Koreja 16:30 Korejska kriza: SAD pokušava pridobiti Kinu Američka državna tajnica Hillary Clinton pokušala je, bez vidljiva uspjeha, u Pekingu pridobiti Kinu u vezi s krizom na Korejskom poluotoku, zbog koje je Japan odlučio zadržati američku vojnu bazu na Okinawi, javile su agencije u ponedjeljak. "Sjevernokorejci su stvorili krajnje osjetljivo stanje u regiji (...) Mogu reći da Kinezi razumiju ozbiljnost stanja s kojim se suočavamo", rekla je Clinton prvog dana kinesko-američkog dijaloga u Pekingu. Kina je u regiji jedina saveznica komunističke Sjeverne Koreje i zato je SAD poziva da pritisne službeni Pjongjang. Međutim, Kina je oprezno primila rezultate međunarodne istrage koja je pokazala da je Sjeverna Koreja u ožujku potopila južnokorejski brod pri čemu je poginulo 46 mornara, piše Reuters. Analitičari se slažu da Kina ne želi pritiskati Pjongjang jer strahuje da bi se, uruši li se režim te krajnje siromašne, izolirane zemlje, nered prelio i na njezin teritorij i čak mogao dovesti američke vojnike bliže njezinim granicama. SAD, koji ima 28.000 vojnika na Korejskom poluotoku, jasno podupire Južnu Koreju koja je zatražila ispriku susjedne zemlje i potporu saveznika za nametanje novih UN-ovih sankcija Pjongjangu. No malo je vjerojatno da bi sankcije poduprla Kina, a i Clinton je izbjegnula odgovoriti hoće li Washington poduprijeti nove sankcije, piše Reuters. Japanski premijer Yukio Hatoyama u ponedjeljak je objasnio da su napetosti na Korejskom polutoku pridonijele njegovoj odluci da zadrži američku vojnu bazu na Okinawi, piše američka agencija AP. Japanci već dugo vremena zahtijevaju odlazak američkih vojnika s Okinawe, a to je bilo i Hatoyamino predizborno obećanje, no analitičari drže da je takva odluka potaknuta i sve snažnijom kineskom vojskom. Na putu u Peking Clinton je zahvalila Hatoyami na "teškoj, ali ispravnoj odluci". Južnokorejski predsjednik Lee Myung-bak pozvao je Pjongjang da se ispriča i najavio da će prijepor iznijeti pred Vijećem sigurnosti UN-a, a njegova je vlada zabranila svu trgovinu, ulaganja i razmjenu posjeta sa Sjevernom Korejom. Te će odluke još više otežati humanitarno stanje u Sjevernoj Koreji i učiniti je još ovisnijom o Kini. (H)

