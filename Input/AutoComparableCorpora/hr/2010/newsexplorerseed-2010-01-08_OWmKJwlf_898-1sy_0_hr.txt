World trade center Globus / 05.01.2010. 12:35:50 Za prvih deset godina dvijetisućitih možemo reći svašta osim da su bile dosadne i mirne. Tehnološki, pojavili su se noviteti bez kojih se više ne može. Politički, došlo je do promjena koje nitko ne bi očekivao Galerija AFGANISTAN – Azijska zemlja na povijesnom “putu svile”, u kojoj je SAD od kraja 2001. želio uništiti inspiratore terorističkih napada 11. rujna iz Al Kaide i talibane. Najvažniji vanjskopolitički fokus Obamine administracije i najvažniji poligon NATO-ove sigurnosne doktrine. SAD je upravo najavio jačanje ofenzive i slanje novih 30.000 vojnika. AGHA-SOLTAN, NEDA – Studentica filozofije ubijena u lipnju 2009. godine u Teheranu, tijekom antivladinih prosvjeda protiv rezultata predsjedničkih izbora u kojima je nanovo pobijedio Ahmadinedžad. Postala je simbol borbe protiv teokratskog režima u Iranu. ARMSTRONG, LANCE – Biciklist koji je od 1999. do 2005. godine osvojio sedam utrka Tour de France, više nego itko prije njega. I to nakon što je dvije godine prije toga preživio rak testisa koji se bio proširio na pluća, unutarnje organe i mozak. BARROSO, VAN ROMPUY, ASHTON, MERKEL, SARKOZY - Vodeći ljudi EU - šef Europske komisije u drugom mandatu Barroso, koji je jači nego što se mislilo kad se ušuljao na to mjesto prije pet godina, Belgijanac Van Rompuy, koji će koordinirati rad summita EU ili Europskog vijeća, i još nesnalažljiva barunica Ashton - vjerojatno nisu osobe koje je Konvencija, početkom desetljeća, imala na umu kad je kreirala nove pozicije. Najmoćniji u EU su kancelarka i francuski predsjednik, ali i oni moraju tražiti dogovor unutar dvadesetsedmorice. BHUTTO, BENAZIR - Pakistanska političarka, liderica PPP-a, ubijena u atentatu u Rawalpindiju 27. prosinca 2007. godine. Sa 35 postala prva žena premijer jedne islamske zemlje, što je bila dva puta od 1988. do 1990. i od 1993. do 1996. Kći negdašnjeg pakistanskog premijera Zulfikara Bhutta i supruga sadašnjeg predsjednika Asifa Ali Zardarija. Iz samoizabranog izgnanstva u Dubaiju vratila se u Pakistan ujesen 2007. godine kao kandidat na predsjedničkim izborima, i stradala tijekom kampanje. BOTOX – Botulinum toxin, jedna od najotrovnijih prirodnih tvari na svijetu, koju proizvodi bakterija Clostridium botulinum, od 2002. počeo se koristiti u kozmetičke svrhe jer u malim dozama opušta mišiće. Njegovo ubrizgavanja odgovorno je za mnoga ispeglana, bezizražajna lica oko nas. BROWN, DAN – Američki autor trilera, čiji je “Da Vincijev kod” (2003.) sa 89 milijuna primjeraka najprodavanija knjiga svih vremena. Nova knjiga “Izgubljeni simbol” (2009.) u prvom je danu prodana u šest milijuna primjeraka. CHAVEZ, HUGO – Od 1999. godine do danas populistički predsjednik Venezuele, vođa Bolivarske revolucije, socijalist, zagovornik solidarnosti u regiji, oštri kritičar SAD-a i globalizacije. CJEPIVO – Prvo cjepivo protiv raka – onog koji nastaje iz bradavičastih izraslina na uterusu i genitalijama izazvanih humanim papiloma virusom, razvili su američki i australski znanstvenici sredinom desetljeća. Gardasil i noviji Cervarix odobren je ove godine i za muškarce. CRNA GORA - Nakon crnogorskog referenduma o nezavisnosti u lipnju 2006. bivša država u potpunosti se raspala. Crna Gora iznenađujuće uspješno napreduje prema EU, Srbija zaostaje zbog nesuradnje s Haškim sudom. U Haagu, Milošević umire od srčanog udara 2006. CRNO DESETLJEĆE – Razdoblje u SAD-u započeto problematičnom pobjedom Busha protiv Gorea na predsjedničkim izborima 2000., obilježeno tragedijom 11. rujna i dvama posljedičnim ratovima, u koje je zemlja ušla i teško izlazi, čestim burzovnim kolapsima, recesijom i gubitkom ugleda u svijetu. CUNAMI – Masovno pomicanje oceanske vode izazvano podzemnim potresom, vuklanskom erupcijom ili eksplozijom. Veliki val u Indijskom oceanu 26. prosinca 2004. godine odnio je više od 200.000 ljudskih života, posredno i do milijun, te nanio golemu materijalnu štetu. DARFUR – Sudanska regija u kojoj od 2003. traje etnički sukob provladinih arapskih trupa i policija s crnačkim Pokretom za jednakost i pravdu Darfura. Nepouzdane procjene govore o 450.000 mrtvih civila, masovnom kršenju ljudskih prava, silovanjim, bolesti i gladi, i oko dva milijuna izbjeglica. Sudanski predsjednik Omar al-Bashir optužen je 14. srpnja 2008. pred Međunarodnim kaznenim sudom (ICC) za genocid i zločine protiv humanosti. DUBAI – Arapski emirat koji je gradio atraktivne podvodne hotele i skijališta u pustinji, palmovite umjetne otoke i najvišu građevinu na svijetu, Burj Dubai, visoku 818 metara. Od nevolja zbog pristiglih milijardskih dugova nedavno ga je spasila financijska pomoć susjednog Abu Dabija. ĐINĐIĆ. SOLUNSKI PROCES - EU je 2003., na summitu u Solunu, obećala mogućnost članstva svim zemljama bivše Jugoslavije ako ispune uvjete. U Beogradu, atentatom na Zorana Đinđića, usporavaju se reforme sve do odlaska Koštunice. U današnjoj klimi umora od proširenja, Solunski je proces i nadalje jedini mehanizam na koji se regija može pozivati. Usprkos obeshrabrivanju EU, Račan u veljači 2003. traži kandidaturu koju Zagreb dobiva 2004. Makedonija u ožujku 2003. traži kandidaturu, koju dobiva u prosincu 2005. ENERGIJA – Europska Unija shvatila je potpunu ovisnost o ruskoj energiji, osobito plinu, što ima za posljedicu prihvaćanje Moskve sa svim njezinim manama. Potreba za naftom, koje je sve manje, tjera Zapad na okretanje novim i alternativnim tehnologijama, ali i otvara prostor za buduću, sada malo zamislivu suradnju s Iranom. EURO - Novčanice i kovanice zajedničke valute puštene su u promet 1. siječnja 2002., a danas euro koristi 12 članica. Euro je prije svega politički pothvat europskog zajedništva, a tek onda financijski ili ekonomski projekt. Dočekan je s velikom bojazni da “neće biti jak kao marka, nego slab kao lira”, ali se pokazao kao izvanredno uspješan. Britanija i Danska ne žele u zonu eura, neke članice nisu se kvalificirale, a Grčka trenutačno ima golemih poteškoća u poštovanju kriterija koji omogućuju stabilnost valute. FEDERER, ROGER – Najbolji tenisač svih vremena prema ocjeni kolega i stručnjaka, “švicarski maestro” za kojega je Agassi nedavno napisao da je “igrač bez ijedne mane”. Najdulje prvi na ATP listi i osvajač petnaest odnosno dosad najviše Grand Slamova u singlovima. Također, tenisač s najvećom zaradom u povijesti. GAY BRAKOVI – Bračna zajednica osoba istoga spola, fenomen koji još izaziva rasprave u domeni ljudskih prava, politike, društvene, etičke, religijske i zdravstvene norme. Prva ga je ozakonila Nizozemska 2001. godine, a potom Belgija (2003.), Španjolska i Kanada (2005.), Južna Afrika (2006.), Norveška i Švedska (2009.) te Nepal. U SAD-u je legitiman u Massachusettsu, New Hampshireu, Connecticutu, Iowi i Vermontu. Deseci država priznaju neku formu istospolnih zajednica, a mnoge su na putu da legaliziraju i gay brakove. GOOGLE – Otvoreni sustav internetske pretrage, projekt doktoranata sa Stamforda Larryja Pagea i Sergeya Brina, i kalifornijska kompanija u procvatu koja obuhvaća e-mail, reklame, videoprijenose i još mnogo toga, i koja danas zapošljavala 20-ak tisuća ljudi u izuzetno prijateljskoj radnoj atmosferi. GUANTANAMO – Zatočenički logor koji je SAD otvorio u svojoj vojnoj bazi u zaljevu na Kubi 2002. godine i u kojem su, bez procedure koju nalažu pravne države, bili zatvoreni osumnjičenici za terorizam. Kršenje ljudskih prava iz Guantanama i fotografije mučenja zatvorenika u bagdadskom logoru Abu Graib, doprinijeli su rušenju imidža SAD-a. HIBRIDINA VOZILA – Koriste dva i više izvora energije – baterije na punjenje, benzin, dizel, ljudsku snagu, vjetar, prirodni plin, solarnu energiju. Ispitivana još od 19. stoljeća, postala su hit u desetljeću energetske krize i brige za okoliš. Prototip prve hibridne lokomotive načinjen je u Iranu 2000. godine. Hibridni automobili kompanije Toyota, Honda, Ford i drugih već se voze putevima, a američka Delta iduće godine namjerava isprobati prvi hibridni Boeing. IRAČKI RAT – Kampanja koju predvodi SAD, započeta 20. ožujka 2003. godine pod izgovorom sprečavanja uporabe nuklearnog oružja režima Sadama Huseina, koje uopće nije postojalo. Doveo je do raspada sustava te masovnih patnji i egzodusa stanovništva, širenja etničkih sukoba i još neizvjesne budućnosti nakon predstojećeg američkog povlačenja. JEDANAESTI RUJNA – Dan koji je 2001. godine potresao i dubinski izmijenio SAD. Atentat na simbole moći, izveden udarima otetih putničkih aviona u oba tornja Svjetskog trgovinskog centra u New Yorku, te na Pentagon u Washingtonu, doveo je do smrti oko 3000 ljudi. JOBS, STEVE – Ikona Silikonske doline, suosnivač i prvi čovjek Applea, trendseter kada su posrijedi internet i nove tehnologe, u travnju 2009. podvrgnut je transplantaciji jetre i vratio se na posao. KATRINA – Najrazorniji atlantski uragan koji je ikada pogodio SAD (90 milijardi dolara), sa 1836 mrtvih i 700 nestalih - peti najsmrtonosniji. Pošto je 29. kolovoza 2005. godine prešao New Orleans, došlo je do rušenja nesigurnih brana i potapanja povijesne jezgre grada i nižih, uglavnom siromašnih crnačkih dijelova. I pored mnogih upozorenja, Washington, smatra se, nije na vrijeme reagirao kako bi spriječio katastrofu i pomogao ugroženima, od kojih mnogi još žive u izbjeglištvu. KINA – Velesila u nastanku, komunistička zemlja sa zahuktalom kapitalističkom ekonomijom i prosječnim godišnjim rastom bruto domaćeg proizvoda od preko 10%. Treća ekonomija svijeta iza SAD-a i Japana, a druga po kupovnoj moći, koja ne prestaje ni u krizi i troši najviše čelika i betona na svijetu. Najmnogoljudnija zemlja svijeta (1.300.000.000 ljudi) koja tek očekuje priznanje moći na međunarodnoj sceni. KLIMATSKE PROMJENE – Zagrijavanje Zemlje, vjeruje se zbog ljudskog faktora, koje je postalo jedno od najvažnijih političkih pitanja desetljeća, prvi pravi globalni problem koji zahtijeva globalno rješenje. KOSOVO - U veljači 2008. Kosovo proglašava neovisnost. SAD i 23 članice EU, kao i sve države bivše Jugoslavije, priznale su samostalnost nove države, dok je Beograd tužio Prištinu Međunarodnom sudu u Haagu zbog povrede međunarodnog prava. KRIZA – Izrasla na novim financijskim instrumentima u drugoj polovici desetljeća, pogrešno procijenjenim kao izvanredno sigurnima, povezanim uz hipotekarne kredite, postala je vidljiva 2007., a kulminirala je kao kriza financijskih institucija diljem svijeta 2008., i potom prerasla u krizu investicija i gospodarstva. LISABONSKI UGOVOR - Nastao je pošto je Angela Merkel željeznom rukom vodila pregovore između vlada. Izbačeni su simboli koji podsjećaju da bi EU mogla biti država, tako da plava zastava sa žutim zvjezdicama i Oda radosti zapravo nisu zastava i himna EU. Ali, bit bivšeg Ustava, a to je novi omjer snaga velikih i malih članica u korist velikih, ali uz zaštitu malih, te jako smanjen broj područja gdje se odlučuje jednoglasno, sačuvana je, i EU bi trebala biti efikasnija. MADOFF – Prevarant desetljeća i bivši predsjednik NASDAQ-a koji je načinio najveću lažnu investitorsku piramidalnu shemu u povijesti i ulagače oštetio za 65 milijardi dolara. MAPIRANJE LJUDSKOG GENOMA – Zahvaljujući međunarodnoj suradnji znanstvenika, stvorena je složena slika 20 do 25 tisuća gena ljudske DNA, uz utvrđivanje njezinih više od tri milijarde kemijskih konekcija, što tek treba postati značajno sredstvo u određivanju nasljeđa i liječenju bolesti. METROSEKSUALAC – Kulturološka oznaka desetljeća za gradskog muškarca u trendu koji se brine o svojem izgledu i osobnoj higijeni. MILOŠEVIĆ - Srbijanskog predsjednika s vlasti su svrgnuli prosvjednici 5. listopada 2000. godine. Njegov transfer u Haag označio je početak tranzicije u zemljama bivše Jugoslavije. EU smjesta uvodi trgovinske povlastice za zapadni Balkan i razmišlja o novom pristupu regiji, procesu stabilizacije i pridruživanja, temeljenom na “svakom prema zaslugama”, “regati a ne konvoju”, ali i svojoj ulozi u “izgradnji države” u protektoratu Kosova te poluprotektoratima Bosni i Hercegovini i Makedoniji. Makedonija početkom 2001., Hrvatska u listopadu te godine potpisuje Sporazum o stabilizaciji i pridruživanju. Tjekom suđenja za zločine protiv čovječnosti Milošević je umro od srca u zatvorskoj ćeliji 11. ožujka 2006. godine. NASTALI – Facebook, web site za komunikaciju 2003. godine pokrenuo je harvardski brucoš Mark Zuckerberg, a zbog široke svjetske popularnosti oko njega se sada svi nadmeću. YouTube lansiran u veljači 2005., kao web site za razmjenu videopriloga, Google je kupio 2006. godine za 1,65 milijardu dolara. Twitter je Jack Dorsey 2006. godine izumio kao sustav za slanje SMS-ova, ali je on postao sredstvo za društveno povezivanje i kratko informiranje. iPhone - Appleov pametni telefon 2007. godine pojavio se kao sve što čovjeku treba – mobilni e-mail i web surfer, media player i videoverzija iPoda, kamera i što sve ne. Kindle, Amazonov bežični uređaj za čitanje knjiga i magazina od konca 2007. zamjenjuje tiskana izdanja. NESTALI – Pluton kao planet po definiciji, floppy disk za računalo, glazba i filmovi na kasetama, Polaroid instant film, Enron, Lehman Brothers, obroci na letovima nekih kompanija, stotine novina… OBAMA, BARACK - Prvi crni predsjednik u povijesti SAD-a, izabran u studenome 2008. godine na valu želje Amerikanaca za promjenama. Vratio simpatije cijelog svijeta prema Americi. Na dodjeli Nobelove nagrade za mir u Oslu održao govor s uznemirujućim tonovima u kojem neki naziru i prijetnju Iranu. Započeo zdravstvenu reformu u SAD-u, što nikome prije njega nije uspjelo. PAPA IVAN PAVAO II. – Smrt Karola Wojtyłe, pape Ivana Pavla II., 2. travnja 2005. označila je kraj gotovo 27 godina pontifikata koji je obilježio kraj 20. i početak 21. stoljeća. Prvi papa netalijan nakon 16. stoljeća posjetio je tijekom pontfikata gotovo 130 zemalja, a smatra se i jednom od najzaslužnijih osoba za pad komunizma. PHELPS, MICHAEL – Američki plivač, sportaš s najviše zlatnih olimpijskih medalja na svijetu (14) i najviše zlatnih olimpijskih medalja osvojenih na jednoj Olimpijadi (osam u Pekingu 2008. godine), oborio je 37 svjetskih plivačkih rekorda. PUTIN, VLADIMIR – Poslije dva mandata na funkciji predsjednika, 2008. godine zadržao se na vlasti kao ruski premijer i predsjednik savjeta ministara ujedinjene Rusije i Belorusije, s ambicijom da i dalje bude najmoćniji čovjek Rusije. Zapad se prvo oduševio njime kao reformatorom, ali je Putin vratio neke već osvojene demokratske ciljeve, pogotovo rušeći slobodu javne riječi. Njegovi kritičari, kao što je novinarka Ana Politiskaja, likvidirani su. ROWLING, J. K. – Britanska spisateljica koja je svojom sagom o Harryju Potteru vratila djecu knjigama i čitanju. Avanturu započetu u prošlom stoljeću završila je sedmom knjigom u srpnju 2007. godine, za koju se satima stajalo pred knjižarama. Magazin Forbes nazvao ju je prvim piscem koji je ikada postao milijarder (u američkim dolarima) od pisanja knjiga. SMRT ZVIJEZDE – Za Michaela Jacksona desetljeće puno nevolja, uključujući i šestomjesečno suđenje za pedofiliju 2005. godine, okončano oslobađanjem, završilo se iznenadnom smrću 25. lipnja 2009. godine u vrijeme proba za turneju “To je to”, koja ga je trebala vratiti na svjetski vrh. To su posthumno učinile masovne komemoracije za kralja popa i posljednje simke proba. SOPRANOSI - Upečatljiva TV serija Davida Chasea, čiji glavni junak, mafiozo Tony Soprano (James Galdolfini), tragikomično nastoji pomiriti ulogu bossa kriminalne skupine i život običnog obiteljskog čovjeka. Njenih 86 epizoda produkcija su američke kabelske TV mreže HBO, na kojoj je emitirana od siječnja 1999. do lipnja 2007. godine. TERORIZAM – Nikad ga nije bilo više: 2002. - bomba u noćnom klubu na Baliju ubila je oko 200 ljudi; čečenski teroristi držali su taoce u Moskovskom kazalištu, od kojih je 120 stradalo u operaciji spašavanja. 2004. - u napadu terorista radikaliziranih političkim islamom na željeznicu u Madridu bilo je 200 mrtvih; čečenski teroristi zauzeli su školu sa 1000 djece u Sjevernoj Osetiji – 300 mrtvih. Godine 2005. - bombaši samoubojice u londonskoj podzemnoj željeznici ubili su 50 ljudi. Godine 2008. – koordinirani napadi pakistanskih terorista u najmnogoljudnijem gradu Indije Mumbaiju u studenome prouzročili su smrt 173 ljudi. Tijekom desetljeća - gotovo svakodnevne akcije s tisućama mrtvih u Iraku, Afganistanu i odnedavno u Pakistanu. USTAV - Konvencija o ustavu Europe od 2001. do 2004. godine nastojala je sklopiti novi dogovor o funkcioniranju EU, ili “Ustav”, koji bi omogućio efikasno funkcioniranje EU od 27 ili više članica. Ratificiran na referendumima u Luksemburgu i Španjolskoj, Ustav je pao na referendumima u Francuskoj i Nizozemskoj u lipnju 2005. Godine 2007. EU odustaje od “Ustava” i traži nova rješenja. VELIKI PRASAK - Godine 2004. osam bivših socijalističkih država, Poljska, Češka, Slovačka, Mađarska, Slovenija, Estonija, Letonija i Litva, te dvije otočke, Malta i Cipar, priključuju se EU, koji se tako jako proširio teritorijem i ljudima, ali vrlo malo povećao BND. Godine 2007. pridružuju se Bugarska i Rumunjska, usred velike skepse o spremnosti tih zemalja i društava za članstvo. VRELI VAL – Godine 2003. više od 37.000 ljudi (najviše u Francuskoj, 15.000) umrlo je od ljetne vrućine, koja je u Portugalu dostigla 48 stupnjeva. Godine 2006. ponovno visoke temperature, u Los Angelesu 48 stupnjeva, 2007. do 45 stupnjeva i masovni požari u Grčkoj, a u Hrvatskoj najviše oko Dubrovnika. I ostalih je godina bilo nezapamćeno toplo u različitim dijelovima svijeta. WIKIPEDIA – Otvorena i neprofitna web enciklopedija koju su 2001. godine pokrenuli Jimmy Wales i Larry Sanger raste zahvaljujući suradnji dobrovoljaca diljem svijeta koji mogu pisati, dopisivati i uređivati članke. S više od 14 milijuna jedinica na 200-tinjak jezika, i oko 65 milijuna posjetitelja mjesečno, ovo je najveća i najpopularnija referentna adresa na internetu i dokaz demokratičnosti cyber prostora. WOODS, TIGER – Čak ni serijske bračne nevjere nisu spriječile agenciju AP da ga nedavno izabere za sportaša desetljeća. Amerikanac Eric Tong Woods igra golf od svoje druge godine, a u prošlom je desetljeću potaknuo masovni interes publike za ovaj sport i osvojio više trofeja nego bilo tko prije njega. S prihodom od nagrada i reklama od preko milijarde dolara postao je najplaćeniji sportaš svih vremena. Y2K – Krah kompjutorskog sustava kojim su nas plašili na početku novog milenija nije se dogodio. (Jasmina Ryan)

