18.11.2010. / 16:28 Autor: Hina GM pokrenuo rekordnu početnu javnu ponudu dionica Najavljenom ponudom dionica vladin će se udio gotovo prepoloviti na 37 posto, pri čemu će američki porezni obveznici zaraditi najmanje 11,7 milijardi dolara General Motors ponudio je svoje dionice u IPO-uAmerički automobilski div General Motors ubrzano je krenuo u jednu od najvećih početnih javnih ponuda dionica na burzi u američkoj povijesti, najavljujući kraj razdoblja u kojem je američka vlada bila vlasnik najvećeg udjela u toj tvrtki. Kompanija sa sjedištem u Detroitu odredila je početnu cijenu od 33 dolara po dionici za početnu javnu ponudu u četvrtak u namjeri da prikupi najmanje 20,1 milijardu dolara i ograniči jednoipolgodišnju državnu kontrolu. Predsjednik Barack Obama izjavio je da GM-ova početna javna ponuda označava "ključnu fazu zaokreta ne samo u kultnoj kompaniji već i u cijeloj američkoj automobilskoj industriji". U lipnju 2009. dugovima opterećen GM bio je prisiljen objaviti stečaj nakon što je od poreznih obveznika posudio blizu 50 milijardi dolara kako bi opstao. Najavljenom ponudom dionica vladin će se udio gotovo prepoloviti na 37 posto, pri čemu će američki porezni obveznici zaraditi najmanje 11,7 milijardi dolara. Iako konačna vrijednost GM-ovog IPO-a neće biti poznata nekoliko tjedana, zahvaljujući klauzuli o velikoj potražnji mogla bi prekoračiti rekordnu 22,1 milijardu dolara, koliko je u srpnju početnom javnom ponudom dionica prikupila Poljoprivredna banka Kine. Već je sada na dobrom putu da premaši trenutni američki rekord od 19,7 milijardi dolara, koliko je 2008. prikupila Visa.

