Spektakularnom ceremonijom zatvaranja na pokrivenom stadionu BC Place u Vancouveru, u kojoj je sudjelovalo 2.400 izvođača te brojne kanadske estradne zvijezde, svečano su završene 21. zimske olimpijske igre. Olimpijske igre, koje su počele u sjeni tragične pogibije 21-godišnjeg gruzijskog sanjkaša Nodara Kumaritašvilija na treningu dan uoči otvaranja, završene su razigranom ceremonijom u slavu Kanade, njezinih organizatora i sportaša. Stadion ispunjen sa 60.000 gledatelja, većinom Kanađana, razdragano je slavio prethodnu pobjedu domaćih hokejaša u finalu s SAD-om, i ukupan uspjeh kanadske reprezentacije koja je osvojila rekordnih 14 zlatnih medalja. Hrvatski stijeg nosio je Ivan Šola U olimpijskoj tradiciji, svi su sportaši ušli u arenu u isto vrijeme, ne više podijeljeni po zemljama, već zajedno kao jedna nacija sportaša. Nacionalne zastave obično su nosili veterani s više olimpijskih igara pa je tako hrvatski stijeg nosio bobist Ivan Šola, najstariji hrvatski sportaš u Vancouveru. Hrvatska je s tri medalje na podjeli 21. mjesta Boje Hrvatske na Igrama je branilo 19 sportaša u alpskom skijanju, skijaškom trčanju, biatlonu i bobu četverosjedu, koji se vraćaju kući s tri osvojene medalje. Uz Ivicu Kostelića, koji je osvojio srebro u superkombinaciji i slalomu, broncom se ovjenčao biatlonac Jakov Fak. Hrvatska je s tri medalje završila na podjeli 21. mjesta sa Slovenijom, od 82 zemlje sudionice. Na prvom mjestu po broju medalja je SAD s 37, druga je Njemačka s 30, a treća Kanada s 26. Sljedeće Zimske olimpijske igre u Sočiju 2014. Olimpijska zastava koja se u Vancouveru vila 16 dana, spuštena je i predana Anatoliju Pahomovu, gradonačelniku ruskog Sočija, grada domaćina sljedećih Zimskih olimpijskih igara 2014., uz glazbu Čajkovskog, Borodina i Šostakoviča. Spuštanjem olimpijske zastave i gašenjem olimpijskog plamena, Igre u Vancouveru i službeno su proglašene zatvorenima.

