Zbog odlaska na prisilni godišnji odmor na koji ih je u ponedjeljak ujutro s teškom mukom poslao Slobodan Nigoević Berica, vlasnik nerežiškog poduzeća “Berica”, 95 zaposlenika je doslovce okupiralo općinsko sjedište. Iz njega ne misle izići sve dok im sada odsutni načelnik Lovre Kuščević ne da potpis na parcelacijski elaborat, korak koji vodi prema legalizaciji Beričine nove poslovne zgrade u nerežiškoj gospodarskoj zoni, a samim tim i povratku na njihova radna mjesta. Svi su zaposlenici kao jedan stali uz Bericu, za glavnog krivca velikog bračkog problema tereteći načelnika Kuščevića. On im, kažu, već mjesecima koči potpisivanje elaborata, a samim tim ih dovodi do potencijalnoga gubitka posla. Pritisnut uza zid, Berica je reagirao slanjem radnika na prisilni odmor, koji su ogorčeni i uznemireni, neki i uplakani, kamionima tvrtke u ponedjeljak zatvorili sve prilaze sjedištu mjesta, i gospodarskoj zoni Nerežišće, te prekinuli glavni strujni vod u zoni. Radnici traže hitan sastanak s načelnikom, koji je poručio kako je, zbog prethodno dogovorenih obveza, morao ići na put u Zagreb. Pojašnjenje nije prihvaćeno, radnici najveće privatne tvrtke s otoka Brača poručuju kako iz Općine nemaju namjere izići sve dok načelnik ne stavi potpis na elaborat. Time bi Beričina zgrada u gospodarskoj zoni bila legalizirana, a radnici bi se vratili na posao. Ali ne odustajemo, od Berice ne idemo nigdi – kaže Sanja Kuščević, koja nije skrivala suze zbog mogućeg odlaska na burzu rada. -Uzeli smo stvar u ruke i krenuli u bitku za život. Dvanaest sam godina tu, i žena mi radi u firmi, plaća i svi ostali doprinosi nikada kasnili nisu, sve što je šef stvorio, stvorio je svojim rukama. Zato mu dajemo podršku i nećemo posustati dok Kuščević ne napravi što treba. Mjesecima čekamo samo taj potez da možemo mirno raditi, hraniti našu djecu, živjeti život – kaže Pere Kuščević, svojevrsni radnički vođa. S njim se slažu svi prosvjednici, oboružani zviždaljkama, trubama, plakatima... te uz sirene velikih kamiona Nerežišće u ponedjeljak digli na noge. Načelnikove poruke kako će problem s njima pokušati riješiti na izvanrednoj sjednici Općinskog vijeća, sazvanoj za srijedu, dočekali su sa zvižducima. Kažu da su spremni na dugo čekanje. Svakako, to je manji problem od onoga koji slijedi ako dospiju na burzu rada. Tanja ŠIMUNDIĆ BENDIĆ / Snimio Joško PONOŠ / CROPIX Izvor: Slobodna Dalmacija

