Vođa novog flamanskog saveza Bart de Wever / AFP Belgija će “polako ali sigurno, i vrlo nježno – naprosto nestati“, precizno se i suptilno izrazio Bart de Wever, koji se zauzima za “uredni raspad države“ Piše joško čelan Biti ili ne biti – pitanje je sad“ za 180 godina staru kraljevinu Belgiju, državu 6 milijuna Flamanaca i 4,5 milijuna Valonaca, u trenutku kad se bliže ovonedjeljni izvanredni izbori, koji bi mogli označiti početak njezina raspada. On se najavljuje odavno, ali ovaj bi put to doista moglo biti ozbiljno. Okidač ove najteže krize je politički uspon centrističkog Novog flamanskog saveza i njegova vođe Barta de Wevera, koji bi, prema istraživanjima javnog mišljenja, trebali dobiti 26 posto glasova (prema samo 3,2 u 2007. godini). - Flandrija i Valonija moraju biti gospodari svoje sudbine - izjavio je on prošlog utorka u Ghentu, dodajući da se sada zajednički strmoglavljuju u bezdan. Noćna mora Ova mogućnost za puno bogatije Flamance je san: 32 posto ih je za izravnu neovisnost, 17 za konfederaciju, a tek 25 posto za širu autonomiju u okviru postojeće zajedničke države. Kod siromašnijih, nesređenijih i korumpiranijih frankofonih Valonaca samo je izrazito manjinski Nacionalni front za priključenje Francuskoj, dok je za većinu njih raspad države prava noćna mora. A što na ovo kažu Francuzi? Prema istraživanju dnevnika “France Soir”, dvije bi trećine njih rado primile Valoniju u svoje okrilje, a samo jedna trećina ne bi. Čini se, dakle, da bi skoro belgijsko predsjedanje Europskoj uniji moglo značiti i svojevrstan labuđi pjev ove države, koja već dugo vremena ne uspijeva premostiti jaz koji dijeli njezina dva dijela. - Mi smo postali dva različita naroda - kaže Jean-Marie Dedecker, vođa flamanske stranke koja nosi njegovo ime. - Podijeljeni smo i društveno i kulturno. Svatko čita samo svoje novine i svatko glada svoje televizijske programe. A zapravo, jaz je barem podjednako dubok na gospodarskom području: nekad siromašniji Flamanci danas su za četvrtinu bogatiji od Valonaca, uz istodobnu upola manju nezaposlenost. De Wewer kaže da Flandrija godišnje daje Valoniji 11,3 milijarde eura, ali da to ni malo ne pomaže kvaliteti tamošnje državne uprave Problem belgijskog “brakorazvoda“, dakako, neće se rješavati po modelu Slobodana Miloševića u cijeloj nekadašnjoj Jugoslaviji; prema komentatoru “Associated Pressa” Robertu Wielaardu, čini se da će se sve odvijati više u stilu svojedobne “konfederacije Srbije i Crne Gore“, što god to značilo. Kao i u svakoj brakorazvodnoj parnici, problemi su mnogobrojni; među narodima najvažnija je podjela “imovine“, odnosno teritorija. Najdragocjeniji je, dakako, glavni grad Bruxelles – ali i najsloženiji: naime, iako se nalazi na flamanskom ozemlju, on je većinski valonski grad. Uza sve ostalo, Bruxelles je – osim sjedišta Europske unije – istodobno i “prijestolnica“ upravne nedjelotvornosti. Zapravo je 19 gradova u jednom – s 19 gradskih vijeća i 19 gradonačelnika. I tu nastaje ozbiljan sukob: Flamanci, budući da je na njihovu ozemlju, traže da tu i ostane, ali i da se njihova vlast u njemu ojača. Sam Bart de Wever traži da se prebriše njegov položaj samostalnog područja. Valonci, pak, prijete da će “podignuti utvrdu protiv svakog pokušaja da se naškodi interesima Bruxellesa“. Postoji čak zahtjev šefice valonskih konzervativaca Joelle Milquet, poznate pod rječitim nadimkom “madame No“, da flamanske općine južno od njega ustupe dijelove svojega teritorija kako bi se Bruxelles i fizički spojio s Valonijom. Obe strane se desetljećima spore oko statusa glavnoga grada. Ustavni sud je 2003. godine presudio da je poseban bruxelleski izborni okrug, koji prelazi granice dviju provincija nezakonit, te mora biti promijenjen. To je otvorilo Pandorinu kutiju zahtjeva obiju strana, s kojim će se ova država i te kako morati nositi. Rečeno je već, balkanskog ishoda ovdje se ne moraju bojati. Bart De Wever zalaže se za “postupni i uredni raspad države“. Ili, kako se precizno i suptilno izrazio, Belgija će “polako ali sigurno, i vrlo nježno – naprosto nestati“. Prije toga će se, dakako, napudrati i ušminkati i pred Europom i svijetom – kao i u pravom razvodu braka – odglumiti normalnost, te od prvog srpnja preuzeti predsjedanjem Europskom unijom. A, kako stvari stoje, ni ona se baš ne osjeća najčvršćom. Tko je sljedeći kandidat za razlaz? Zbivanja u vezi s ozbiljnim navještajima raspada Belgije u Europi najpažljivije prate Katalonci i Baski u Španjolskoj, a za njima kaskaju Škoti u Velikoj Britaniji ili pak “Padanci“ iz Sjeverne Lige u Italiji. Broj naroda koji se izvan Europe osjeća nelagodno u okviru postojećih državnih okvira puno je veći, a veća je i opasnost od nasilnih raspada.

