Rusko-hrvatske međudržavne odnose obilježava nova faza zbližavanja. Predsjednica Vlade RH Jadranka Kosor posjetila je kolegu Vladimira Putina, a on uskoro dolazi na dubrovački “Croatia summit”. Zamah otopljavanja odnosa iskazan je i toplom dobrodošlicom ruskog šefa države Dmitrija Medvedeva predsjedniku Ivi Josipoviću tijekom zadnjeg posjeta Moskvi. Ponovno se aktualizirala i ruska želja da tehnološki obnovi hrvatsko ratno zrakoplovstvo. “Slobodna Dalmacija” prvi je hrvatski medij za kojeg Aleksandar Mihejev, zamjenik generalnog direktora “Rosoboronexporta”, a uoči dolaska ruskog predsjednika Vlade, daje intervju. Ova ruska državna kompanija za prodaju vojne tehnologije i opreme, samo je prošle godine zaradila više od osam milijardi dolara. Mihejev u razgovoru najavljuje velike ruske investicije u posrnulu hrvatsku privredu. Interes za suradnju - Vjerujem da vaši čitatelji dobro znaju povijest odnosa između Rusije i balkanskih zemalja koji su ukorijenjeni duboko u prošlost - kaže naš sugovornik. - Rusija je zainteresirana za suradnju s Hrvatskom na mnogim područjima. Oružane snage RH tradicionalno koriste vojnu tehniku sovjetske, tj. ruske proizvodnje. U cilju održavanja visoke spremnosti vojne opreme, “Rosoboronexport” aktivno surađuje s MORH-om. U široj javnosti malo je poznao kako je Hrvatska jedina članica NATO-a kojoj Rusija nudi zadnju generaciju borbenih zrakoplova... - Zainteresirani smo za razvoj vojno-tehničke suradnje, osobito u opremanju HRZ-a zrakoplovima MiG-29 M/M2. Naš primarni cilj je prisutnost zrakoplova posljednje generacije MiG-29M/M2 unutar NATO-a. Rusija je spremna Hrvatskoj ponuditi zrakoplove u potpunosti prilagođene standardima NATO-a, kako po sustavima komunikacije, navigacije i identifikacije u zraku, tako i po sustavu podrške i osiguranja eksploatacije zrakoplova na zemlji. Spremni smo ponuditi “offset” program i do 200 posto. Gruba cijena eskadrila MiG-ova 29 je oko 400 milijuna eura. Možete li nam reći koji bi bio iznos uzvratnih ruskih investicija u slučaju kupnje tih zrakoplova? - Ako Hrvatska nabavi ruske zrakoplove, uz poček plaćanja, Rusija će hrvatskim tvrtkama osigurati gospodarske projekte vrijedne milijardu i 500 milijuna eura. Otvaranjem predstavništva Hrvatske gospodarske komore u Moskvi dodatno će se intenzivirati i pojednostavniti hrvatsko-ruski gospodarski odnosi. Kaskamo za mogućnostima Možete li reći na koje hrvatske tvrtke računate kada govorite o investicijama, odnosno poslovima s Hrvatskom? - Opseg rusko-hrvatskog trgovanja danas, kako je tijekom nedavnog posjeta Moskvi naglasio predsjednik RH Ivo Josipović, nalazi se na vrlo niskoj razini. U Rusiji još od vremena Sovjetskog Saveza bili su poznati proizvodi tvrtke “Končar”, tehnološke linije tvrtke “SAS”, proizvodi hrvatskih brodogradilišta, te proizvodi odjeće i obuće. Rusima su poznati i lijekovi “Plive”. Puno toga može biti osnova za razvoj uzajamne suradnje u okviru offseta prigodom nabave zrakoplova MiG-29M/M2. U našoj offset ponudi nalazi se više od 60 različitih projekata, među njima i zajednička suradnja u projektima transportnih vozila, brodogradnje i radiokomunikacija. Pojedini projekti precizno su razrađeni, iako konačni ishod istih još nije završen. Za sada stručnjaci obiju zemalja dobro napreduju u prvoj fazi, a to se ponajprije odnosi na projekte s tvrtkama “Končar” i “RIZ – Odašiljači”. Sjećanje na ‘Jugoplastiku’ - Postoji li još košarkaški klub “Jugoplastika”? - iznenadio nas je Mihejev. Kakav je to klub bio! Kako dobri igrači, nešto neponovljivo… -sjetno će Mihejev, moskovski ljubitelj splitskoga košarkaškog kluba. Ruski gospodarski interesi u RH - izgradnja magistralnog toka ruskog strateškog plinovoda “Južni tok” kroz Hrvatsku, projekt vrijedan 350 milijuna eura - izgradnja pet višenamjenski oceanskih ribarskih brodova u “Brodosplitu”, projekt vrijedan 400 milijuna eura - - kupnja ili koncesija nad hotelskim kompleksom “Kupari”. Vlada RH dobila pismo Sergeja Čemezova, predsjednika državne korporacije “Ruske tehnologije” čije su tvrtke zainteresirane za tu investiciju vrijednu milijardu eura -investiranje u hotelski kompleks “Haludovo”na Krku - investiranje u LNG terminal na Krku, izgradnja malog LNG terminala u Sjevernoj luci u Splitu - kupnja transformatora, tramvaja i električnih vlakova “Končar” - kupnja “Podravkinih” proizvoda - kupnja drva i drvnog namještaja Usporedbe konkurenata u obnovi HRZ-a: - ruski MiG-29M/M2: 38 milijuna eura, offset do 200 posto - švedski gripen: 60 milijuna eura, offset do 100 posto - eurofighter: 80 milijuna eura, offset do 100 posto

