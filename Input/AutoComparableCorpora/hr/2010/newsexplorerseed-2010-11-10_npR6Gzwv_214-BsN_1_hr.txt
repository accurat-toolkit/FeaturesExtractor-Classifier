24SI - Sjedinjene Države uvele su strože mjere sigurnosti za prtljagu u putničkim avionima nakon terorističke bombaške urote koja je skovana u Jemenu, saopštila je u ponedjeljak ministrica domovinske sigurnosti Janet Napolitano. Svaki teret koji je označen kao "visoko rizičan" bit će zabranjen, uključujući tonere za printer teže od 454 grama, u prtljazi koja se predaje za teretni prostor i onoj koja se unosi u kabinu avionima, na domaćim letovima i međunarodnim letovima za SAD. Teret označen "visoko rizičnim" bit će dodatno skeniran, a međunarodni poštanski paketi bit će pojedinačno skenirani i moraju imati ovjeru registrovane poštanske službe. Prema novim pravilima, SAD je zabranu ulaza tereta iz Jemena proširio i na teret iz Somalije. Obamina administracija sarađuje sa avionskim firmama na planu osiguranja brže dostave teretnica (dokumenti u teretnom saobraćaju) vlastima, kako bi se omogućilo dodatno vrijeme za pregled sadržaja pošiljke prije nego što avion stigne u SAD, rekla je Napolitano, prenose hrvatski mediji. "Kao i uvijek, sigurnost i zaštita Amerikanaca naš su prioritet", rekla je Napolitano u saopštenju. "Terorističke prijetnje sa kojima se suočavamo ozbiljne su i razvijaju se, a ove sigurnosne mjere odražavaju našu odluku da se koristimo podacima obavještajnih službi kako bismo preduhitrili protivnike, na svakom koraku usko sarađujući sa međunarodnim, državnim i lokalnim partnerima iz privatnog sektora", istakla je Napolitano. Američki, evropski i jemenski istražitelji sarađuju kako bi otkrili više pojedinosti o terorističkoj uroti koja je spriječena prošlog mjeseca, ali je izazvala međunarodnu paniku. Dva paketa upućena iz Jemena u Chicago koja su sadržavala razorni eksploziv PETN, skriven u toner za printer, otkrivena su 28. oktobra u Dubaiju i na aerodromu East Midlands, u Velikoj Britaniji. Ogranak Al Qaide u Jemenu u petak je preuzeo odgovornost za prijetnju sa paketima-bombama. (24sata.info)

