Prihvaćanjem završnog dokumenta u kojem se spominju samo općenite smjernice za borbu protiv financijske krize, čelnici industrijski najrazvijenijih zemalja svijeta i brzorastućih gospodarstava G20 završili su dvodnevni summit u Seulu. U tom dokumentu, o kojem se dugo raspravljalo kako bi na njega pristali svi sudionici, zbog kineskog protivljenja nema riječi o podcijenjenim valutama. Kako se nisu uspjeli usuglasiti o važnim temama, čelnici G20 složili su se da će tijekom iduće godine pokušati riješiti probleme vezane uz tečajne politike i trgovinske neravnoteže, prenosi The Financial Times (FT). Drugim riječima, kako nije bilo napretka u razgovorima o “valutnim ratovima" sudionici summita su se složili oko nekih neodređenih “indikativnih smjernica” za poboljšanje globalne ekonomije. No, ubrzo nakon što je izdano službeno priopćenje, nitko od sudionika summita nije mogao objasniti na koji će način te smjernice, zemljama s nepomirljivim razlikama, pomoći u pronalaženju "zajedničkog jezika". Južna Koreja nije uspjela posredovati u dogovoru između SAD-a i Kine, no SAD, Velika Britanija i Kanada inzistirale su na novom tekstu priopćenja kako bi se izbjegao neuspjeh skupa. “Ono što radimo neće uvijek moći odmah promijeniti svijet, no, korak po korak, stvaramo jače međunarodne mehanizme te institucije koje će pomoći stabilizirati gospodarstva i osigurati ekonomski rast”, izjavio je američki predsjednik Barack Obama. Britanski premijer David Cameron je kazao kako se “napetosti” te “pritisci” oko valuta i trgovinskih neravnoteža “nikad nisu mogli riješiti u jednom danu ”, no dodao je kako je okupljanje G20 još uvijek vrijedno. Čelnici su se dogovorili da krenu prema sustavu valutnih tečajeva koji bio više tržišno orijentiran. FT navodi da sve zemlje, uključujući Kinu, tvrde kako su njihove postojeće politike i tečajni režimi usuglašeni s tim uvjetima. Inače, G20 je također odobrio sporazum koji daje gospodarstvima u razvoju više moći u upravljanju MMF-om i BASEL III standardima o bankovnom kapitalu te likvidnosti. Čelnici su ponovili kako će iduća godina biti “moguća” za dovršavanje multilateralnih trgovinskih pregovora u Dohi, te je naložila pregovaračima u Ženevi da se uključe u pregovore. Što se tiče razvoja, G20 je usvojio “Seulski dogovor o zajedničkom rastu” s fokusom na rast i mobilizaciju domaćih štednji za gradnju infrastrukture. Taj će dogovor će zamijeniti prijašnji iz Washingtona. Ipak, G20 nije uspjela ponuditi najsiromašnijim zemljama pristup na njihova tržišta bez carine te kvota, što se nalazilo u prvoj verziji dokumenta, jer se oko toga nisu mogli usuglasiti, zaključuje FT.

