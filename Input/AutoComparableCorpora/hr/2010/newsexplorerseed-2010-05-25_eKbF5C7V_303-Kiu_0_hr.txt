Tajlandski premijer Abhisit Vejjajiva u nedjelju je izjavio da će se održavanje novih izbora u zemlji razmotriti tek nakon što se potpuno smire neredi i prosvjedi protuvladinih aktivista tzv. crvenokošuljaša. U tjednom obraćanju naciji putem javne televizije, premijer je najavio nastavak oštrih mjera protiv izgrednika te produženje policijskog sata u Bangkoku i još nekoliko pokrajina do utorka. Policijski sat uveden je u srijedu u prijestolnici Bangkoku i još 23 pokrajine, nakon što su se u glavnom gradu Tajlanda dogodili najveći nemiri u posljednjih 20 godina u kojima je poginulo najmanje 54 ljudi, a ozlijeđeno je više od 400. Protuvladini prosvjednici, tzv. crvenokošuljaši, pristaše bivšeg premijera Thaksina Shinawatre, od 12. ožujka prosvjeduju i traže izvanredne izbore. Premijer Abhisit Vejjajiva u svom je obraćanju u nedjelju naglasio kako će on odlučiti "kad je najpogodnije vrijeme za održavanje izbora". Premijer je najavio i neovisnu istragu o pogibiji najmanje šest prosvjednika u budističkom hramu, gdje je u srijedu navečer više od 3 tisuće prosvjednika potražilo utočište, kad je u Bangkoku došlo do nasilnih okršaja između vladinih snaga i crvenokošuljaša. Neki prosvjednici tvrdili su da su vojnici na njih pucali i nakon što su se povukli u hram, pri čemu je ubijeno najmanje šestero ljudi. Tajlandske vlasti istražuju i pogibiju devetero ljudi, čija su spaljena tijela pronađena u podrumu jednog od najvećih trgovačkih centara u Aziji, Central Worlda u središtu Bangkoka, kojeg su prosvjednici danima blokirali a u srijedu i zapalili, potvrdio je glasnogovornik vlade panitan Wattanyakorn. Tajlandska televizija na engleskom, TAN Network, javila je u nedjelju da su velike akcije čišćenja glavnog grada nakon nemira i sukoba obustavljene kad su vojnici pronašli 20 eksplozivnih naprava domaće izrade. Televizija je javila da su u blizini glavnog uporišta prosvjednika u poslovnom središtu grada pronađena i četiri automobila bombe. Škole i javne institucije trebaju se ponovo otvoriti u ponedjeljak. (hina/metro-portal)

