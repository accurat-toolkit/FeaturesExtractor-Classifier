Spot cijena zlata danas je na burzi u New Yorku porasla na 1.298,25 dolara za uncu što je nova najviša vrijednost u povijesti, navodi Reuters. Nakon što je američka središnja banka Fed u utorak najavila kupnju znatne količine državnih obveznica na tržištu cijene zlata do danas su svaki dan bilježile rekordne vrijednosti, a u ovom mjesecu je plemenitni metal poskupio čak 4 posto. Dodatno monetarno olakšavanje, odnosno dodatna likvidnost na tržištu zabrinula je ulagače koji strahuju od buđenja inflacije. Kako se zlato smatra sigurnom obranom od inflacije porasla je potražnja za tim metalom. Rastu cijene zlata na tržištima danas je pridonijelo i slabljenje američkog dolara što je također bila reakcija na najavu Feda. Cijena zlata ove je godine porasla za gotovo petinu i čini sa da će ovo biti deseta uzastopna godina u kojoj ono bilježi rast. "Fedova najava ubrizgavanja dodatne likvidnosti u sustav te novi strahovi vezani uz moguće obnavljanje dužničke krize u eurozoni, prije svega u Portugalu i Irskoj glavni su razlozi rasta cijene zlata", pojasnio je Daniel Brebner, analitičar Deutsche Banka. Brebner je dodao da svoj utjecaj ima i izgledno slabljanje dolara, što znači da bi u narednom tromjesečju cijene zlata i srebra mogle dodatno porasti. Cijena srebra danas je porasla na 21,35 dolara za uncu što je najviša vrijednost tog metala u zadnjih 30 godina.

