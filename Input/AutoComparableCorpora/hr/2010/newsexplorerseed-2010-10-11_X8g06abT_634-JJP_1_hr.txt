Član HHO-a dr. Ivo Banac smatra da je dodjela Nobelove nagrade za mir kineskom disidentu velika pljuska i upozorenje tamošnjim komunističkim vlastima. Nobelov odbor poručio je Kini da nešto mora učiniti kad je riječ o ljudskim pravima. Banac upozorava da je stanje ljudskih prava u najmnogoljudnijoj zemlji na svijetu katastrofalno. – Sve se kontrolira. Sve manjine u Kini imaju problema, a najugroženiji su Tibetanci i Ujguri koji žive na sjeverozapadu Kine. Kineske vlasti pokušavaju uništiti manjine tako što u “problematične” regije naseljavaju većinsko hansko stanovništvo – ističe Banac te dodaje da su Ujguri nedavno praktično podigli oružani ustanak. Sadašnja situacija s ljudskim pravima u Kini ima dosta sličnosti sa stanjem u SSSR-u za vladavina Hruščova i Brežnjeva. – Odnos Kine prema muslimanskim Ujgurima može se usporediti s odnosom koji su jugoslavenske komunističke vlasti imale prema albanskom stanovništvu na Kosovu – zaključuje Banac. Seški Stanojlović iz Helsinškoga odbora u Srbiji, koja je 11 godina bila dopisnik Vjesnika iz Pekinga te je izvještavala s Tienanmena o masakru, bilo je vrlo drago kad je čula da je 55-godišnji pravnik Liu Xiaobo dobio Nobelovu nagradu za mir. – On je 1989. također bio na Tienanmenu. To je zakašnjelo priznanje pokretu koji je i prije pada Berlinskog zida najavio velike turbulencije na istoku – kaže ona. – Postojale su i prije ideje o Nobelovoj nagradi za aktiviste s Tienanmena, npr. Chai Ling, no nitko je nije dobio. Ovo je vrlo važno na simboličnoj razini – kaže S. Stanojlović i ističe da se posljednjih godina Kina nevjerojatno razvila i podigla standard većine stanovništva, ali da su građanske slobode, posebno sloboda izražavanja, ostale na niskoj razini. Žestoka je reakcija Kine, dodaje, očekivana jer je riječ o temi o kojoj se u Kini šuti, o traumi koja je stalno prisutna. Kad je Dalaj Lama dobio Nobelovu nagradu za mir, Kina je također isticala da je riječ o protukineskom potezu. Nobel Xiabaou može se promatrati i u kontekstu prepirki sa SAD-om, no većih potresa između SAD-a i Kine neće biti – kaže S. Stanojlović i ilustrira to time što ni H. Clinton u posljednjem posjetu Kini nije spominjala ljudska prava. Prepirki između SAD-a i Kine, dakle, može biti do razmjera kojima smo već svjedočili, ali ne i preko toga. Ljudska će se prava pak nastaviti razvijati prije svega zbog izbjegavanja socijalnih trvenja, a očekuje se i razvoj slobode medija, smatra ona. Ipak, teme poput Tienanmena, Tibeta, Dalaj Lame, Tajvana i sličnog ostat će tabui. (dć, sž/VLM)

