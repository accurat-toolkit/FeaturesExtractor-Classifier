Australka Mary MacKillop (1842.-1909.), utemeljiteljica Sestara svetog Josipa od Presvetog Srca, postat će prva australska svetica, ali i svetica zaštitnica žrtava pedofila. Benedikt XVI. proglasit će danas na misi na Trgu svetog Petra svetima jednog svećenika i pet redovnika i redovnica, među kojima i Mary MacKillop, koju je Ivan Pavao II. beatificirao 1995. tijekom svoga posjeta Australiji. Mary MacKillop bila je "buntovna", vjerojatno i ispred vremena u kojem je živjela, a istodobno vrlo slatka, dobra i duhovna. Dijete imigranata Prvo od osmero djece imigranata, MacKillop postaje sada važna za Crkvu iako je svojedobno bila i izopćena jer je prijavila jednog svećenika pedofila. Naime, bila je pod pritiscima jer je crkvenim vlastima prijavila oca Patricka Keatinga iz župe pokraj grada Adelaidea da je seksualno zlostavljao maloljetnike. Otac Keating bio je vraćen u Irsku, odakle je došao, ali se njegov brat u vjeri žalio lokalnom biskupu Lawrenceu Sheilu na ponašanje MacKillop. Biskup Sheil kaznio je Mary MacKillop izopćenjem. Bilo je to 1871. godine. Mary se nikada nije žalila na odluku biskupa koji je pred svoju smrt shvatio pogrešku i povukao izopćenje. Mary je bila samo pet mjeseci ekskomunicirana, ali njezina biografija govori mnogo o stanju u određenim dijelovima Katoličke crkve. Australski kardinal George Pell izrazio je radost zbog njezine kanonizacije koja će "osnažiti, pomoći i ohrabriti" Crkvu, a gotovo 8000 Australaca došlo je u Rim na njezinu kanonizaciju. Otac James Martin, jedan od najpoznatijih autora u američkom jezuitskom tjedniku America, napisao je da će se sada "žrtve seksualnog zlostavljanja i njihove obitelji, kao i svi oni koji žele pomirenje s Crkvom, moći moliti svetici Mary MacKillop, jer tko bolje od nje razumije njihovu situaciju". Mary MacKillop će, dakle, postati svetica žrtava pedofila. Još pet svetaca Na svečanoj misi papa će svetim proglasiti i redovnika Andrea (1845.-1937.) iz Quebeca, utemeljitelja Oratorija svetog Josipa u Quebecu, poznatog po daru ozdravljanja, poljskog svećenika Stanislasa Soltysa (1433.-1489.), španjolsku redovnicu Candidu Mariju de Jesus Cipitriju y Barriolu (1845.-1912.), kao i dvije talijanske redovnice, Giuliju Salzano (1846.-1929.) i Camillu Battistu Varanno (1458.-1524.). Prva Hrvatica koja je postala blaženicom jest Marija od Propetoga Isusa Petković (Blato, Hrvatska, 1892. – Rim, 1966.). Nju je u Dubrovniku beatificirao 2003. papa Ivan Pavao II. Marija Petković proglašena je blaženicom jer je "spasila" 22 člana posade peruanske podmornice.

