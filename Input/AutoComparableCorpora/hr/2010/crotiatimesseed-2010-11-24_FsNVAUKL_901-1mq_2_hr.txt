Jučerašnje otkriće Večernjeg lista da je Independent na svojoj naslovnici u utorak objavio fotografiju karlovačkog glumca Ljubomira Jurkovića Dede navodeći ga kao nacističkog zločinca iz 2. svjetskog rata odgovornog za smrt 430.000 Židova bila je u srijedu medijska top-tema u Hrvatskoj! U šoku je zbog prijetnji – Tekst u Večernjaku pokrenuo je pravu medijsku lavinu. Ne mogu se niti sjetiti koliko me novinara i televizijskih ekipa danas zvalo. Javila mi se i jedna televizijska ekipa iz Italije i svi pitaju kako je moguće da su baš mene zamijenili za nacista. U šoku sam i zbunjen sam, čak sam i prijatelje zamolio da mi pomognu u komunikaciji sa svim tim ljudima koji me zovu – rekao je Ljubomir Jurković, očito iznenađen velikom medijskom pozornošću. Na žalost, karlovački glumac to nije najbolje podnio jer je u mnoštvu poziva bilo i onih u kojima su mu nepoznate osobe prijetile i optuživale ga za zločine počinjene u Drugom svjetskom ratu s kojima nema nikakve veze. Zbog toga je tijekom prijepodneva isključio svoj mobitel i sklonio se na nepoznatu lokaciju. – Sve je to iznimno teško primio, otišao je k liječniku, koji mu je dao tablete za smirenje. U stanju je šoka. To je i razumljivo jer je, nakon teškog djetinjstva, godinama ulagao u sebe i izgrađivao se glumom i nizom humanitarnih akcija. No sve što je pozitivno učinio u proteklom razdoblju britanske su novine srušile u trenu, kao kulu od karata – kaže Jurkovićev prijatelj Marin Vrnoga, jedna od rijetkih osoba koja u ovome trenutku zna lokaciju na koju se glumac povukao. Slučaj još traje Ipak, slučaj se neće na ovome zadržati jer i Jurković i producenti filma razmišljaju o sudskoj tužbi protiv britanskog dnevnog lista. I to s punim pravom, tvrde pravni stručnjaci. – Strašna je stvar proglasiti ratnim zločincem čovjeka koji je rođen 1960. godine te to pokazati cijelom svijetu na naslovnici jednih od najuglednijih i najpoznatijih dnevnih novina na svijetu – kaže poznati odvjetnik Željko Rački. Prema njegovim tvrdnjama, ovaj je slučaj vrlo složen jer svakom novom objavom vijesti o tom događaju širi se i temelj za tužbu, s čime proporcionalno raste i visina odštete koju je moguće zatražiti pred britanskim sudovima. – Ovaj se slučaj gradi, on još uvijek traje. Ne samo da je Independent čovjeka prikazao zločincem, i na taj mu način ukaljao čast i prouzročio probleme, već su to prenijeli i svi mediji u Hrvatskoj. Jurkovićeva fotografija na kojoj je on imenovan zločincem vrti se po novinama, televiziji, a to na čovjeka strašno utječe. Za sve je to odgovoran Independent – kaže Rački. Britanski pravni sustav inače je prilično rigorozan u slučaju ovakvih pogrešaka i svake godine dosuđuje brojne odštete. Guardian citira Večernji list Ugledni Guardian citira u svom današnjem izdanju Večernji list napominjući da je Independentova greška "plod brzopletog Google novinarstva". Na Guardianov upit urednik Independenta Simon Kelner ustvrdio je kako pokušavaju utvrditi stvarno porijeklo fotografije, no da u ovom trenutku ne mogu sa sigurnošću potvrditi odakle snimak potječe. -Sa fotografijama koje potječu ili prikazuju vrijeme nacizma uvijek postoji doza nesigurnosti, izjavio je Kelner za Guardian

