Afganistanske snage sigurnosti trebaju početi preuzimati odgovornost za sigurnost na nekim područjima zemlje ove godine, a cilj je da preuzmu vodstvo u svim pokrajinama do kraja 2014., ističe se u završnoj izjavi s međunarodne konferencije u Afganistanu. U izjavi se daje potpora pozivu afganistanskog predsjednika Hamida Karzaija međunarodnoj zajednici u kojemu se traži da afganistanska vlada upravlja s barem 50 posto razvojne pomoći. Donatori su također rekli da će u iduće dvije godine raditi na tome da 80 posto ukupne pomoći bude potrošeno na prioritetne projekte vlade. Glavni tajnik NATO-a Anders Fogh Rasmussen izjavio je da će međunarodne snage u Afganistanu ostati i nakon prijenosa ovlasti afganistanskim snagama sigurnosti kako bi im pružile potporu. Dodao je da će prijenos odgovornosti za sigurnost biti postupan i radit će se na temelju objektivne procjene političkog i sigurnosnog stanja u zemlji. Na konferenciji je sudjelovalo više od 70 izaslanstva partnerskih država, među kojima i hrvatsko izaslanstvo koje je predvodio ministar vanjskih poslova Gordan Jandroković. Konferenciju je ocijenio odličnom prilikom za konstruktivne dogovore o zajedničkim nastojanjima za budućnost Afganistana. Kao jedan od ključnih elemenata procesa povećanog afganistanskog angažmana istaknuo je prijenos odgovornosti za sigurnost na afganistanske snage sigurnosti. Podsjetio je da hrvatske snage od ranih početaka sudjeluju u misiji ISAF te da će i ubuduće davati svoj doprinos obukom afganistanskih snaga sigurnosti. Tijekom boravka u Afganistanu ministar Jandroković je održao i nekoliko bilateralnih sastanaka s afganistanskim dužnosnicima i predstavnicima međunarodne zajednice u sklopu misije ISAF-a. Posjetio je i pripadnike 15. hrvatskog vojnog kontingenta u misiji ISAF, raspoređene u Kabulu, a susreo se i direktorom Ureda HGK u Kabulu, prenosi Hina. Napadi uoči konferencije Mjere sigurnosti tijekom održavanja konferencije bile su iznimno visoke. No unatoč tomu uoči otvaranja konferencije u Kabulu su se dogodila četiri napada. Raketirana je i kabulska zračna luka. Poginule su dvije osobe, petero je ranjeno. Stanovnici Kabula pozvani su da ne izlaze na ulice bez potrebe. NATO je izvijestio da je ubijeno nekoliko pobunjenika koji su planirali napad na zgradu konferencije. Konferencija se održava u kritičnom trenutku za Afganistan. NATO snage i afganistanski vojnici ulaze u područja koja kontroliraju talibani, a ovi im uzvraćaju.

