12/07/2010 Tisuće se ljudi u nedjelju okupilo kako bi pokopali stotine novoidentificiranih žrtava masakra u Srebrenici 1995. Hasan Nuhanović, koji je u genocidu u Srebrenici ostao bez oboje roditelja i jedinog brata, nedavno je podigao tužbu protiv zapovjednika nizozemskog bataljuna, zaduženih za zaštitu UN-ovog utočišta. U dvodjelnom je ekskluzivnom intervjuu iznio svoja sjećanja vezano uz tragediju iz 1995. Adisa Busuladžić iz Sarajeva za Southeast European Times - 12/07/10 Bosanska žena tuguje nad rođakovim lijesom prije masovnog pogreba održanog u nedjelju, 11. srpnja, na 15. godišnjicu pokolja. [Getty Images] Hasan Nuhanović je visok, mršav 42-godišnji Bošnjak. Njegove očale s metalnim okvirom i svijetla besprijekorna put, naslijeđena od majke, ne otkrivaju njegovu dob. Njegov odlučan ali nenametljiv stav krije njegovu patnju. Zahvaljujući izuzetnom poznavanju engleskog, visokoj inteligenciji i gotovo fanatičnoj posvećenosti radu, u posljednjih je 17 godina obavljao niz solidno plaćenih poslova u raznim međunarodnim organizacijama u Bosni i Hercegovini (BiH). Nakon napornog dana na poslu rado se opušta svirajući rock na svojoj akustičnoj gitari ili pričajući s prijateljima uz pivo - iako nikad ne želi ni okusiti jedan od najpoznatijih brandova jer se proizvodi u Nizozemskoj i pili su ga UN-ovi čuvari mira u Srebrenici. "Dajte mi bilo što drugo!", kaže odlučno, tako da se konobar i gosti na susjednim stolicama trgnu. "Donesite mi bilo koje drugo pivo! Ne tiče me se koje je ni koliko košta." Oni koji ga poznaju opisuju Hasana kao odličnog kolegu, odanog supruga i oca, te jedno od najfinijih ljudskih bića koje su ikad upoznali. Međutim, ostatku je svijeta poznat kao najpoznatiji preživjeli iz genocida u Srebrenici. Obiteljski zavjet Unesete li u Google ime Hasana Nuhanovića tražeći slike ili osobne podatke, naići ćete na fotografiju njegovih roditelja, koju uvijek čuva uz sebe. Fotografija snimljena 1989. ili 1990. prikazuje njegovog oca, 47-godišnjeg Ibru, glavnog upravitelja lokalne tvornice za preradu drva, koji se smiješi prema fotoaparatu i nježno grli svoju skladnu i lijepu 42-godišnju suprugu Nasihu. Život nije mogao biti bolji. Hasan, njihov najstariji sin, studirao je na Sveučilištu u Sarajevu kako bi stekao titulu inženjera strojarstva. Njegov je brat Muhamed pohađao srednju školu. Obitelj je imala mnogo razloga za sreću i još više razloga za vjeru u budućnost. A tada se sve promijenilo. U proljeće 1992. je u BiH izbio rat. Nuhanovići su za dlaku izbjegli pokolj 1992. godine, kada su snage bosanskih Srba masakrirale 2.600 Bošnjaka u Vlasenici. Iz svojeg su grada pobjegli obiteljskim automobilom, zahvalni što je Hasan tog vikenda došao kući iz Sarajeva, pa je mogao otići s njima. Utočište su našli u kući Ibrinog brata u Srebrenici. Tijekom predstojeće opsade od strane snaga bosanskih Srba bili su izloženi teškom granatiranju, snajperskoj paljbi i izgladnjivanju. Međutim, Sigurnosno vijeće UN-a je u proljeće 1993. usvojilo Rezoluciju 819, prema kojoj je Srebrenica postala "zaštićeno područje, koje treba biti pošteđeno svakog oružanog napada ili drugog čina agresije". Došla je prva skupina UN-ovih snaga za očuvanje mira. Hasan se kod njih ubrzo zaposlio kao prevoditelj. Sljedeće su dvije godine Nuhanovići i ostali stanovnici Srebrenice živjeli u relativnom miru, a srpsko pješaštvo i artiljerija na okolnim brdima uglavnom su mirovali. Bilo im je strogo zabranjeno napuštanje UN-ovog "zaštićenog područja". Vojska bosanskih Srba je u srpnju 1995. iznenada aktivirala svoje naoružanje i krenula u ofenzivu. Nadajući se kako će ih snage UN-a štititi, Nuhanovići su utočište potražili u UN-ovoj bazi u Potočarima. Bili su među 5.000-6.000 civila koji su uspjeli ući u bazu prije no što su čuvari mira, koje je predstavljao nizozemski bataljun, zatvorili glavni i sve ostale ulaze, ostavljajući oko 20.000 ljudi na milost snagama bosanskih Srba. Napušteno "zaštićeno područje" Hasanova je obitelj bila uz njega dok je nastavljao obavljati svoj posao kao prevoditelj u nizozemskom bataljunu. U bazi su se osjećali sigurnima, premda su u daljini slušali krike i pucnjavu. Dva su dana slušali kako drugi ljudi pričaju priče o brutalnim pogubljenjima koja se provode neposredno izvan baze. A tada su čuli strahovite riječi koje je njihov sin morao prevesti. "Hasane, reci svojoj obitelji da odmah odu!", naredio je nizozemski vojnik mladom Bošnjaku. Dok je prenosio poruku, Hasanove su se oči napunile suzama. Znali su kako samo obavlja svoj posao. Dok su ih nizozemski vojnici pratili prema izlazu, Hasan je prosvjedovao urlajući na nizozemske časnike. Napokon je svojoj majci, ocu i bratu povikao: "Ja idem s vama!" Njegov se 19-godišnji brat Muhamed proderao: "Ne ideš s nama! Ostat ćeš ovdje, ti imaš tu mogućnost!" Slični članci Loading Hasan ih je tada posljednji put vidio žive. Nizozemci su naredili da svih 5.000 ljudi napusti bazu. Stojeći uz snage UN-a, srpski su ih vojnici vani dočekivali, te muškarce i dječake odvajali od njihovih supruga, majki i sestara. Razdvajanje civila još je bilo u tijeku kad su se nizozemski vojnici ukrcali u svoje bijele oklopne transportere, terenska vozila i kamionete, jasno označene crnim slovima UN. Sa sobom vode Hasana i šačicu drugih zaposlenih iz redova lokalnog stanovništva, napuštajući "zaštićeno područje" za čiju su zaštitu bili zaduženi. Zadnja je slika koju Hasan pamti pogled kroz stražnje staklo vozila UN-a koje ga prevozi na sigurno, dok civili stoje ispred baze Potočari, okruženi teško naoružanim srpskim vojnicima. Nije bilo nikakvog traga nizozemske prisutnosti osim brojnih pivskih konzervi i boca razbacanih po tlu. Priča Hasana Nuhanovića bit će nastavljena u SETimesu u utorak. Ovaj tekst poručio je SETimes.com. Loading Glasovanje Loading Your email has been sent.

