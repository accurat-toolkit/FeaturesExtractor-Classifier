Glasnogovornik BP-a danas je morao zanijekati spekulacije da će tvrtka tražiti zaštićeni stečaj, navodeći da (još) imaju dovoljno sredstava na raspolaganju da udovolje ovim izazovima. No, je li kompanija zaslužila udarce koji stižu sa svih strana? Odgovor je sasvim jasan: na stranu što joj je ime BRITISH Petroleum, pa Amerikanci uživaju u šamaranju, ova multinacionalka baš ništa nije napravila da spriječi ni da zaliječi ovu krizu, a sve te milijarde samo su dio igrokaza za američku i svjetsku javnost. Situacija u zaljevu se u ovom trenutku popravlja samo utoliko što BP uspijeva povećati količinu nafte koju uspijeva zagrabiti ili spaliti, no to je još uvijek manji dio ukupne količine koja završava na površini mora, nošena strujama do obala SAD-a i Meksika. Sutra bi se na lokaciji uništene naftne platforme trebao pojaviti i treći brod koji bi trebao pomoći da se poveća zahvat nafte. No, sljedećih nekoliko dana i priroda će se aktivno pobuniti protiv napora BP-a, pa bi lako taj plan mogao propasti. Naime, sezona uragana već je na pragu, a, kako navode meteorolozi, ciklona koja se baš u ovom trenutku razvija nad Karibima ima 70 posto šansi da se u sljedećih 5 dana razvije u jaku oluju. No, sve da more ostane mirno poput ulja (ovo bi dobro zvučalo na engleskom, jer se za ulje i naftu upotrebljava ista riječ!), malo je izgledno da će išta od ovih napora zaustaviti istjecanje nafte. Barem ako je suditi prema dosadašnjim iskustvima. 31 godinu nakon posljednjeg veliko izlijevanja nafte u meksičkom zaljevu, očito je da su zaoštravanjem energetske krize naftne kompanije uložile desetke milijardi dolara kako bi izvukle naftu ispod dna sve dubljeg mora, da su nesmetano uzimale profite, a da baš ništa nisu uložile kako bi razvile nove tehnologije koje bi spriječile da u slučaju havarije dođe do ekološke katastrofe ovakvih razmjera. Prije nekoliko dana, Rachel Maddow sa MSNBC-a u svojem showu emitirala je izvještaje o sličnoj katastrofi 1979., također u Meksičkom zaljevu. I tada je do izlijevanja došlo zbog eksplozije preventera na bušotini, isto je bilo ime operatera na paltformi (Transocean!) a tjednima su se spominjale navlas iste tehnike za zaustavljanje izlijevanja, od detergenata na površini mora, ubacivanja blata i cementa u samu bušotinu, pa sve do najaktualnijeg sifonskog zvona za skupljanje nafte. I baš ništa nije pomoglo, sve dok devet i pol mjeseci nakon havarije nisu dovršene paralelne odteretne bušotine! 31 godinu kasnije, očito je da su nakon zaoštravanja energetske krize naftne kompanije uložile desetke milijardi dolara kako bi izvukle naftu ispod dna sve dubljeg mora, da su nesmetano uzimale profite, a da baš ništa nisu uložile kako bi razvile nove tehnologije koje bi spriječile da u slučaju havarije dođe do ekološke katastrofe ovakvih razmjera. Malo je vjerojatno da aktualna administracija Baracka Obame ne zna da nijedna od dosadašnjih tehnika za zatvaranje bušotine ne može dati zadovoljavajuće rezultate, te je sasvim jasno da Bijela kuća tako unaprijed pristaje i postaje suučesnik u igrokazu BP-a (Halliburton da ne zaboravimo), koji, barem koliko znamo, još uvijek ni ne razmišlja o bušenju odteretnih paralelnih bušotina, koje bi u ovom slučaju bile strahoviti skupe i složene. A sve kad bi se ovaj slučaj rješavao jednakom brzinom kao i spomenuta havarija iz 1979. (u nekoliko puta plićemo moru), to bi značilo da nam u najboljem slučaju predstoji još barem 7 mjeseci agonije u Meksičkom zaljevu. ilustracija: FreakingNews.com I sad netko pita treba li staviti moratorij na eksploataciju podmorja na tako osjetljivim mjestima, gdje ne postoje gotovo nikakvi mehanizmi zaštite? Barack Obama tim zahtjevom otišao je ipak korak dalje no što se očekivalo, pritisnut javnošću i medijima, no veliko je pitanje ima li on snage za igru tako očito protiv interesa energetskog sektora. Je li se svijet u međuvremenu ipak promijenio, hoće li i posljedice sloma globalnog bankovng sustava pripomoći da ova ekološka katastrofa, za razliku od one iz 1979., ne potone u zaborav? Vlade su se donedavno zaklinjale u uspostavu novog bankarskog poretka, koji će spriječiti krize poput ove iz koje još uvijek nismo izišli, no čini se da se odlučnost odavna raspršila. Hoće li isto biti i s naftnim kompanijama? Naftaši, kao i bankari, moraju prilagoditi razinu svojih profita činjenici da se periodična krizna razdoblja ne mogu izbjeći, stvoriti fondove i mehanizme kojima se te krize mogu barem ublažiti. Vlade i države mogli bi na koncu ipak shvatiti da ne smiju novcem poreznih obveznika spašavati takve neodgovorne kompanije, ili barem ne njihove vlasnike ili dioničare. Naftaši, kao i bankari, moraju prilagoditi razinu svojih profita činjenici da se periodična krizna razdoblja ne mogu izbjeći, u svoje poslovanje uračunati taj trošak, stvoriti fondove i mehanizme kojima se te krize mogu barem ublažiti. To znači da moraju uzimati manje kako bi se stvorio održiv sustav. Nikako im se ne smije dozvoliti poslovanje u kojem se u svakom trenutku iz poslovanja izvlači maksimum profita, a da u trenutku prve krize teret prebacuju na leđa svojih klijenata, a na koncu na leđa svih poreznih obveznika. Predodžba o pokvarenim bankarima i prljavim naftašima koji upravljaju državama i nacijama nestat će jedino kad se uspostavi sustav koji će biti na korist svih, u prijevodu - održiv. Je li naivno očekivati da će vlade, duboko umočene u interese multinacionalnih kompanija imati hrabrosti i odlučnosti za stvaranje takvih mehanizama? I to u oba slučaja, s bankarima i naftnim kompanijama? Nada ipak postoji, no, naužas, dijelom je zasnovana na tome da će razmjeri ove ekološke katastrofe daleko nadmašiti razmjere već zaboravljene katastrofe iz 1979. jednako kao što nas od zaborava bankarske krize može spasiti - oh, Bože pomozi - samo njezin nastavak!

