Izjasniti bi se trebalo oko 30 milijuna Kolumbijaca, osam godina nakon stupanja na vlast Alvara Uribea, jednog od najpopularnijih predsjednika Latinske Amerike, koji je vodio oštru politiku prema gerili Revolucionarnih oružanih snaga Kolumbije. Dosadašnji predsjednik je glasovao među prvim u povijesnom središtu Bogote, prikazala je kolumbijska televizija. "Slobodno i svjesno glasanje je u službi dostojanstva domovine", izjavio je Uribe u pratnji supruge i jednog sina. Ukupno se natječe devet kandidata, ali se čini da će o novom državnom poglavaru odlučiti dvojica kandidata potpuno različitih svjetonazora. Po svim anketama, obojica u prvom krugu dobivaju više od 30 posto glasova, pa je izgledno da će odluka pasti u drugom krugu, predviđenom 20. lipnja. Jedan je bivši ministar obrane Juan Manuel Santos (58), čiji bi izbor značio kontinuitet politike dosadašnjeg predsjednika Alvara Uribea. Santos je ekonomist, školovan na Harvardu, i dolazi iz ugledne obitelji koja ima pola vlasničkog udjela u kolumbijskom dnevniku El Tiempo. U politiku je ušao još u svojim 20-im godinama, a u dugoj političkoj karijeri već je bio i ministar financija i vanjske trgovine. Antanas Mockus (58), bivši rektor sveučilišta u Bogoti i gradonačelnik kolumbijskoga glavnog grada u dva navrata, bio je ispočetka potpuni autsajder, a danas je gotovo izjednačen sa Santosom u broju glasova koji mu predviđaju ankete. Mockus je potpuna suprotnost svojem glavnom protukandidatu, vrlo netradicionalan i nekonformističan. Mockus je sin litavskih emigranata, profesor matematike školovan u Francuskoj i zaljubljenik u filozofiju. (hina/metro-portal)

