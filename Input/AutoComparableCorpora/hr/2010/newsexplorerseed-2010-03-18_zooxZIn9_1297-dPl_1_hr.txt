Nakon što je 27. veljače 2005. s rekordnih 88 bodova s Chelseajem osvojio naslov engleskog prvaka, José Mourinho u svojim je kolumnama u portugalskom sportskom listu Record na papir prenio svoje emocije uoči utakmice u Boltonu, gdje će osvojiti naslov. Ali, opisao je i gorčinu zbog poraza u polufinalu Lige prvaka od Liverpoola, uz naslov: “Liga prvaka nije nam bila suđena!” U Boltonu sam, u svlačionici. Sjedim na sanduku s dresovima i promatram igrače, izgledaju dobro. Rekao sam im: S kišom, sa suncem, sa snijegom, po vrućini i zimi, na jugu i sjeveru, doma i vani - prošlo je 3060 minuta. Nakon ovih 90 možemo biti prvaci. Budite momčad, složna grupa, i pobijedite! Osjećam da ću već danas biti prvak. Tri godine zaredom - nije loše. Osjetio sam silnu energiju, jer je ta grupa vjerovala u mene i moju formulu vođenja od prvog dana. Zbog njih sam bio strašno dirnut. Prije nego što će utakmica završiti, poslao sam kući SMS da sam prvak. Inače, otac od straha nikad ne gleda moje utakmice, htio sam da vidi zadnje dvije minute prije fešte. Nakon toga smo pili! Još mokar od šampanjca, izašao sam na stražnja vrata, ušao u kombi s opremom i odvezao se do hotela. Nakon večere gledali smo na TV-u atmosferu na Fulham Roadu i Kings Roadu, kvartu koji 50 godina nije slavio prvaka. Onda je došao Liverpool i poraz u polufinalu Lige prvaka: - Mi smo plakali zbog naših frustracija, Liverpool od sreće. Nogomet je to, i to je ljudski. Puno njih ne vidi da je naš profesionalni život vredniji od svih tih silnih milijuna, ljubav prema profesiji, to je nešto uzvišeno. Zapečatio sam još jedan kuriozitet u životu, izgubio sam a da nismo primili gol. Ali, jebeš to, danas je dan slavlja koji želim iskoristiti sa starcima koji su 50 godina čekali da Chelsea bude prvak. Želim slaviti s onima koji nikad ništa nisu osvojili, ili s onima koji su, poput mene, osvajali trofeje čisto, ‘bez kosti’. U tri trenerske godine osvojio sam osam trofeja i smrdi mi da će iduće godine pasti još neki... I pao je. Ali, na žalost, ne i Liga prvaka!

