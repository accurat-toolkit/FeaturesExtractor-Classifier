Britanski premijer David Cameron otvoreno je govorio što mu je bilo na umu tijekom posjeta Turskoj i Indiji pa su mediji počeli postavljati pitanja događa li se to zbog njegova neiskustva ili se radi o novom pristupu diplomaciji. Prvo je izazvao ljutnju u Izraelu izjavivši za posjeta Turskoj da je Gaza "zatvorenički logor", a potom je uvrijedio službeni Islamabad kada je pred indijskom publikom u Bangaloreu izjavio da je Pakistan "promovirao izvoz terora". U Ankari je također rekao da su protivnici turskog članstva u Europskoj uniji "protekcionisti, polarizirani i opterećeni predrasudama", s čime se vjerojatno ne bi složili Pariz i Berlin koji se protive turskom članstvu, piše Reuters. >> Cameron članovima vlade zabranio korištenje mobitela "Mislim da je važno otvoreno govoriti o tim stvarima prijateljskim zemljama", rekao je Cameron u intervjuu za britanske medije u četvrtak. "Porezni obveznici me ne plaćaju da ljudima po svijetu govorim ono što žele čuti. Iskren sam bio prije, bit ću i ubuduće", rekao je. Cameron (43) je najmlađi britanski premijer u gotovo dva stoljeća, a na dužnosti je od svibnja. Njegove riječi o Pakistanu izazvale su oduševljenje u indijskim medijima, ali pakistanski diplomatski predstavnik u Britaniji nema isti osjećaj. "Njegova je izjava u potpunoj suprotnosti sa stanjem na terenu. Bilateralni posjet Indiji namijenjen jačanju trgovačkih veza mogao bi proći i bez narušavanja izgleda za postizanje mira u regiji", napisao je Wajid Shamsul u kolumni u britanskom Guardianu. Izraelski veleposlanik u Britaniji, Ron Prosor, također nije bio impresioniran onime što je Cameron rekao u Turskoj. "Ljudi u Gazi su zatočenici terorističke organizacije Hamasa", rekao je u kratkom komentaru. Ministar vanjskih poslova William Hague našao se u četvrtak također pod "paljbom" novinarskih pitanja o tome bi li premijer Cameron mogao pažljivije birati riječi. "Premijer govori istinu i mi svi stojimo iza njega", odgovorio je. (hina/metro-portal)

