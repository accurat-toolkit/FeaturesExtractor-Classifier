Kao Njujorčanin koji živi u Los Angelesu, i nakon što sam stajao na mjestu World Trade Centera gdje sam na pločici s imenima žrtava pročitao imena nekih prijatelja, spor oko onoga što se zove "džamija na Ground Zero" slijedio sam s određenim interesom. I, kao u većini debata, cijela stvar se vrlo brzo svela na najprostije argumente za i protiv. Za tabor pristalica, radi se o pitanju vjerske slobode, o načinu da se pokaže kako smo mi, Amerikanci, uzdignuti iznad primarnih reakcija koje dijaboliziraju islam pozivajući se na 11. septembar i svjetski ekstremizam. Pokažimo cijelom svijetu šta znači biti Amerikanac, slaveći vjersku slobodu. Ovo je New York. Mi slavimo različitost. Mi smo različitost. Protivnici iznose argumente koje su manje teorijski a više emocionalni. To je šamar svim Njujorčanima, svim Amerikancima, svim ljudima - naročito onima koji su pretrpjeli lični gubitak 11. septembra. No što više slušam te argumente, konstatiram da se jedan uopšte ne iznosi. Ovdje se ne radi o dopuštanju, već o namjeri. Ne radi se o tome da odlučimo treba li ili ne treba dopustiti jednom udruženju da izgradi džamiju i kulturni centar u neposrednoj blizini Ground Zero, već o tome zašto ono želi da to učini. Čak i kad bismo autorima projekta pripisali najgore namjere - da žele uvrijediti one koje su povrijedili - kako bi bilo moguće da se uvreda približi tolikim pretrpljenim patnjama? One su tako užasne da je u poređenju s njima svaka uvreda blijeda. Značilo bi to uložiti ogroman napor u simbolički gest relativno lišen smisla. No recimo da, argumenti causa, autori projekta imaju najbolje namjere. Prilika da se pokaže pravo lice islama i izbriše mrlja koju su ostavile budale mračne duše koje su bile dovoljno glupe da povjeruju kako počinivši masovno ubistvo izvršavaju volju neke više sile. Ako iza toga stoji namjera da nas se podsjeti kako ne treba ocjenjivati islam kroz terorističke akcije, da se pokaže kako dijelimo zajedničku vjersku tradiciju i da se pređu kulturne barijere, zašto onda učiniti jedinu stvar koja može još više raniti američka srca? Intelektualno je nečasno bilo misliti da projekt neće izazvati snažnu, organsku reakciju. Najava plana za izgradnju džamije na svega nekoliko ulica od lokacije ne samo da uvećava bol onih koji su toga dana pretrpjeli gubitak i pate i dalje, već dozvoljava svakom političaru, da i ne spominjemo svakog idiota koji u Americi ima adresu na Twitteru, da krene u kampanju dijabolizacije islama i ubire poene u izbornoj godini (djelomični izbori za Kongres održat će se u novembru). To je siguran način da se ne postigne cilj. I, da budemo još ciničniji, ako je cilj bio da se popravi imidž, operacija nije uspjela. Prihvatimo li načelo da je saosjećanje osnova svih religijskih tradicija, i ako je namjera ovoga projekta, barem jednim dijelom, da se pruži ruka žrtvama, da im se pokaže saosjećanje, e pa onda - ovim se ono ne pokazuje. Ako je ljudima koji stoje iza projekta stalo da pokažu pravu narav islama, zašto to činiti građevinom? Iako sam napustio New York prije dvadesetak godina, iako se vraćam samo jedanput godišnje, još jedno gradilište sigurno nije ono što je New Yorku najpotrebnije. Grad vrvi građevinama. Umjesto da se natrpava arhitekturalni krajolik, ako je cilj da se vidaju rane, zašto ne uzeti tih 100 miliona dolara i zaista pomoći? Napraviti fond za porodice žrtava. Za policajce. Za vatrogasce. Hitnu pomoć. Spasioce. (Naročito one za koje se barem republikancima u Kongresu nije činilo da im treba zadržati zdravstveno osiguranje.) Upotrijebite taj novac da vidate rane koje možda nikada neće iscijeliti. Pomozite da se ponovo izgrade životi ljudi čija se egzistencija prije devet godina zaustavila poput zgaženog časovnika. Dajte novac školama. Pomozite bolesnima. Dajte potporu porodicama koje jedva žive. Zaboravite načas simboličke geste, za račun konkretne pomoći. U neku ruku, to nije toliko pitanje vjerske slobode koliko zdravog razuma. Nećete Amerikance podučiti islamu izgradnjom džamije i kulturnog centra. Naročito ne na tom mjestu. Mogli biste ih podučiti šta je islam kroz akcije koje bi bile dokaz ljubavi, saosjećanja, želje da se izliječe rane. Na taj način, mogli biste jednoga dana naći američke partnere koji bi vam pomogli da izgradite muslimanski centar i džamiju u gradu - a to zdanje bilo bi tada autentičan spomenik našem uzajamnom razumijevanju i našem uzajamnom izlječenju.Huffingtonpost.com

