Tehnološki razvoj dupkom je promijenio svijet financija posljednjih desetljeća pa tako doslovno ne postoji stvar koju nije moguće izdati u obliku vrijednosnog papira, odnosno sekuritizirati (od engl. security - vrijednosni papir) i prodati na tržištu. Svijet financija postao je mjesto egzotičnih izvedenica koje, kao što će vrijeme pokazati, niti sami njihovi tvorci ne razumiju u potpunosti, a kamoli kontroliraju. Mogućnosti su nebrojene, a neka ozbiljnija novčana sredstva zapravo i nisu potrebna jer trguje se pomoću tzv. financijskih poluga koje omogućuju da s uloženih desetak dolara kontrolirate imovinu vrijednu tisuće dolara. Do prije nekoliko godina na Wall Streetu se činilo da je nebo granica i da parafraziramo poznati stih - there is no business, like financial business. No, u jeku buma tržišta nekretnina nisu svi mislili jednako. Njujorški hedge fond menadžer John Paulson se 2007. želio kladiti kako će hipotekarno tržište propasti. Priča kaže da je oko sebe okupio skupinu analitičara koje je tražio da mu naprave analizu hipotekarnog tržišta i uvjere ga u suprotno, a kad su oni došli sa svojim optimistično obojenim predviđanjima i analizama, rekao im je da ga nisu uvjerili te kako on ne vjeruje da će se rast nastaviti, dapače, duboko je uvjeren kako je pad neminovan. Sve je zakuhao John Paulson Njegova je dalekovidnost bila tim veća jer se on primarno bavio trgovanjem na tržištu dionica, gdje je bio poznat po svojim egzotičnim metodama kojima se kladio protiv tržišta pa se tržište duga našlo u njegovom fokusu tek kao mjesto puknuća sljedećeg tržišnog bubblea. Paulson se tada okrenuo bankama za pomoć sa željom da dizajniraju proizvod koji će mu to i omogućiti. Među bankama kojima se obratio bio je i Goldman Sachs. Tako je nastao kobni ABACUS 2007-AC1, odnosno collateralized debt obligation (CDO) nakrcan od strane Paulsona pomno odabranim, a vrijeme će pokazati i toksičnim obveznicama koje u svom zaleđu nisu sadržavale sekuritizirane zajmove nego vrijednosnice izvedene iz sekuritiziranih zajmova. Dakle, bila je riječ o visoko sofisticiranom vrijednosnom papiru koji je, pojednostavnjeno rečeno, sam bio izvedenica izvedenice! A kako se Paulson zapravo kladio? Jednostavno je prodavao CDO-e koje nije posjedovao, misleći kako će ih kupiti u skoroj budućnosti po cijeni manjoj od one po kojoj ih je prodavao (tzv. short selling). Računajući na pucanje stambenog bubblea samo je te 2007. godine osobno zaradio 3,7 milijardi dolara. U konačnici će se upravo to tzv. shortanje naći na popisu mnogih analitičara tržišta kao najodgovornije za krah tržišta te na meti pojačane regulacije od strane SEC-a, američke Komisije za vrijednosne papire. Sada dolazimo do ključnog trenutka na kojemu se temelji cijela optužnica SEC-a protiv Goldman Sachsa. Goldman Sachs, odnosno njegov glavni trader imenom Fabrice Tourre, navedeni je proizvod prodavao svojim klijentima ne govoreći im kako je on skrojen po narudžbi jednog hedge fond menadžera kojim se on kladi protiv njih i anticipira da će tržište pasti. Štoviše, svojim je klijentima Tourre rekao da vrijednosnice u pozadini ABACUS-a bira nepristrani ACA Management te im ga je predstavio kao potencijalno visoko profitabilan zbog, navodno, rastućeg tržišta nekretnina. No, milijardu dolara vrijedan ABACUS bio je tek jedan od 25 proizvoda, CDO-ova, koje je Goldman Sachs kreirao za sebe i odabrane klijente u svrhu klađenja protiv tržišta. Goldman Sachs tako nije ubirao dobit samo od provizije nego i od samog investiranja u CDO-e. Po svoj prilici na površinu će ih u budućim mjesecima isplivati još više pa Wall Street vjerojatno očekuje veliko čišćenje. Kako je rekao čelnik istražnog odjela SEC-a Robert Khuzami: “Proizvod je nov i složen, ali su prijevara i sukobi (interesa) stari i jednostavni.“ Ono što je upravo taj CDO izdvojio od drugih jest činjenica da je on izravan krivac za propast dviju velikih europskih banaka, ali i gubitke mnogih europskih mirovinskih fondova. U slučaju Britanije riječ je o Royal Bank of Scotland čiji su gubici povezani s akvizicijom dijelova nizozemske banke ABN Amro. Prema SEC-ovoj optužbi Royal Bank of Scotland platio je Goldman Sachsu 841 milijun dolara kako bi zatvorio pozicije u tom dijelu nizozemske banke. Upravo je ta transakcija zahtijevala spašavanje i nacionalizaciju Royal Bank of Scotland koja je sada u 84-postotnom vlasništvu britanskih poreznih obveznika. Druga banka je bila njemački IKB Deutsche Industriebank AG, jedna od prvih žrtava kreditne krize. Ona je izgubila gotovo cijelo 150 milijuna dolara vrijedno ulaganje. Sve je to dovelo do toga da je britanski premijer Gordon Brown pozvao Washington neka temeljito istraži poslovanje investicijskog diva, kojega je optužio za “moralni bankrot“. Dvostruka uloga u Grčkoj No, skandali vezani uz Goldman Sachsa i europska tržišta tu ne staju. Sličnu je dvostruku ulogu Goldman Sachs odigrao i u slučaju grčkog državnog duga - prodajući bezvrijedne papire, a onda kupujući osiguranje. Iako se u Goldman Sachsu brane činjenicom da je sve bilo u dogovoru s grčkom vladom, neporecivo je da su svojim akcijama obmanjivali ulagače u grčke državne obveznice tajeći im pravo stanje državnih financija. Prema podacima Blomberga, Goldman Sachs je od 2002. godine na grčkim državnim obveznicama zaradio oko 735 milijuna eura (milijardu dolara). U cijeloj je priči neizbježno i pitanje tajminga za ovu akciju. Svakako da istraga traje već neko vrijeme (sredinom prošle godine SEC je poslao prve upite u Goldman Sachs), no nemoguće je poreći da su napori Obamine administracije za reformom bankarskog sustava dobili neočekivani poticaj nakon što je SEC optužio jednu od najvećih američkih investicijskih banaka za prijevaru. Štoviše, Goldman Sachs je bila jedna od banaka koje su dobile nemalu državnu pomoć nakon sloma tržišta nekretnina. Planirana reforma američkog financijskog tržišta uključuje oštrije propise u području financijskih derivata i osiguranja investicija zajedno s fondom od 50 milijardi dolara za pomoć nelikvidnim bankama, koji će banke unaprijed same prikupiti. Predviđena je i nova agencija koja će brinuti o zaštiti ulagača, a ne banaka. Kako je to u svijetu egzotičnih izvedenica itekako potrebno pokazuje činjenica da se glavnina Goldman Sachsove obrane zasniva na tome da su CDO-ove kupovali, po njihovom mišljenju, sofisticirani investitori koji su bili upoznati s njihovim karakteristikama. Istina je zapravo da je Tourre u korespondenciji sa svojom djevojkom i prijateljima uspoređivao CDO, u čijoj je izradi i sam sudjelovao, s Frankensteinom, čudovištem koje će se u konačnici okrenuti protiv svog stvoritelja. Po svemu sudeći tek se zagreblo po površini svjetskih financija. Neporeciva povezanost svjetskih tržišta dovela je do krize svjetskih razmjera, a obmane da smo bolji, jači, pametniji na kraju sve padaju u vodu. Prije ili kasnije istina izlazi na vidjelo.

