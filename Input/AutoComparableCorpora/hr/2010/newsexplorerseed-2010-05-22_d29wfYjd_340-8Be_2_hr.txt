Sjeverna Koreja objavila je prekid svih odnose s Južnom Korejom jer je Seul uveo sankcije sjevernom susjedu nakon potapanja južnokorejskog ratnog broda, objavila je službena sjevernokorejska agencija KCNA, a prenosi AFP. To znači prekid svih komunikacijskih veza, potpuno zamrzavanje međukorejskih odnosa, kao i odustajanje od sporazuma o neagresiji između Sjevera i Juga i zaustavljanje svake suradnje dviju zemalja. "Uopće više ne treba iskazivati bilo kakvu strpljivost prema takvim manijacima konfrontacije, izdajicama i ulizicama kakav je predsjednik (južnokorejski) Lee Myung Bak i krug oko njega", priopćio je Pyongyang. Ova je odluka vrhunac u rastu napetosti između dviju Koreja od potapljanja ratnog broda Cheonana, ali u najmanju ruku i vrlo čudna. Tako ju je barem ocijenio službeni Washington. "Smatram to čudnim", rekao je Philip Crowley, glasnogovornik State Departmenta u razgovoru s novinarima. "Južna Koreja je jedno od najdinamičnijih gospodarstava svijeta. Sjeverna Koreja, pak, nije kadra ispuniti potrebe svog stanovništva", rekao je Crowley. U povodu napetosti na Korejskom poluotoku u Seul je danas stigla američka državna tajnica Hillary Clinton. Ona će južnokorejskom predsjedniku Lee Myung-baku dati podršku. Prethodno je u Pekingu, tijekom posjeta Kini, postigla da ta zemlja prihvati suradnju sa Sjedinjenim Američkim Državama u vezi s novom korejskom krizom.

