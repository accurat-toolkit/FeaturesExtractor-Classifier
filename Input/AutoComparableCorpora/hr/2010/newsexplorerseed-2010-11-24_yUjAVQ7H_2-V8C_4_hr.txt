Između 50 i 100 tisuća građana prosvjedovalo je u Dublinu protiv intervencije MMF-a i vladinih mjera štednje koje su uvjet za zajam od MMF-a i EU od 85 milijarda eura. Irish Independent navodi da je riječ o najvećim prosvjedima u povijesti Irske te da je gnjev građana posebno potaknut informacijom da predstavnici 16 članica eurozone u Bruxellesu dogovaraju detalje poput kamata na zajam. Nakon što je u javnost izišlo da se govori o 6,7% kamata, DPA je citirao irskog ministra za komunikacije i energiju Eamona Ryana koji smatra da je riječ o netočnoj, ali i štetnoj informaciji jer je “zaprepastila građane”. Grčka je primjerice 110 milijardi dobila uz kamate od 5,2 %, a Irska bi samo za kamate plaćala 5 milijardi eura godišnje, tijekom devet godina. “Europljani su poludjeli” Usto bi do 2014. na proračunu morala uštedjeti 10 milijarda eura, uvesti 5 milijardi eura novih poreza, sve u pravilu nauštrb mirovina, socijale i sličnog, te bi se morala odreći 25.000 radnih mjesta u javnom sektoru. Deutsche Welle navodi da su se na sastanku u Bruxellesu Francuska i Njemačka zauzimale za što brži dogovor kako bi se preduhitrilo otvaranje burza u ponedjeljak u Aziji. Od ukupnog iznosa na krpanje irskih banaka otići će čak 46 milijarda eura, što je također ogorčilo prosvjednike u Dublinu koji su poručili da ne žele plaćati tuđe dugove i tražili što prije raspisivanje prijevremenih izbora. Prema anketi Irish Independenta oko dvije trećine Iraca je protiv restriktivnih mjera, a 57% ih je za to da se breme duga u odgovarajućoj mjeri prebaci na dioničare problematičnih banaka. List citira i anonimne izvore iz vlade prema kojima su “Europljani posve poludjeli” te ministra financija Briana Lanihana koji je zaključio da su kamate od 6,7 % “posve neprihvatljive”. U Bruxellesu se pak govorilo i o sljedećim korisnicima spasilačkog paketa EU, Portugalu i Španjolskoj, čiji su predstavnici navodno sigurni da se njihove zemlje neće morati financijski spašavati. Na sastanku se nije raspravljalo o povećanju europskog fonda za pomoć. Sjekira na korijenu EU Der Spiegel izvijestio je o traženju jednog od glavnih ljudi Ollija Rehna, povjerenika za monetarna pitanja EK, da se fond sa 750 milijardi poveća na čak 1500 milijardi eura. No Wolfgang Schäuble, ministar financija Njemačke, članice koja uplaćuje daleko najviše u blagajnu EU, to je oštro odbacio. Svađa se prelila i u njemačku vladajuću koaliciju konzervativnih CDU-a, CSU-a te liberalnog FDP-a. FDP zahtijeva od Angele Merkel da se u pregovorima s drugim članicama EU inzistira na tome da i banke, špekulanti te ostali privatni investitori ubuduće razmjerno sudjeluju u spašavanju financija. Liberali čak prijete i raskidom koalicije ako im se ne udovolji. – Dobit investitorima, a gubitak poreznim obveznicima. Takva logika predstavlja sjekiru na korijenima Europe – prenio je Der Spiegel riječi njemačkoga ministra vanjskih poslova Guida Westerwellea iz FDP-a.

