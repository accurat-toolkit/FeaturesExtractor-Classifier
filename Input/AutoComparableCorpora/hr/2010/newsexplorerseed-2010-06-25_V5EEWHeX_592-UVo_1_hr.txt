24 Lipanj 2010 Posted in Gradske vijesti Proslava sv. Bone, zaštitnika Vukovara, počela je večeras u 17:30 u vukovarskoj zimskoj luci gdje je relikvija sv. Bone dovezena brodom koji nosi ime zaštitnika grada, na isti način kao što je tijelo prije, više od 250 godina, bilo dopremljeno. Moći sv. Bone do crkve sv. Filipa i Jakova ponijeli su predstavnici Hrvatske vojske. U procesiji su uz gradske predstavnike sudjelovali i vukovarski vatrogasci, dječji zborovi te brojni građani. Po dolasku u crkvu sv. Filipa i Jakova održana je svečana večernja molitva koju je predvodio mons. Juraj Jezerinac, vojni ordinarij Republike Hrvatske. Po predaji je sv. Bono bio rimski vojnik i progonitelj kršćana. Upoznavši papu Stjepana I, pokrstio se i umjesto vojničkog ruha obukao je misničko. Na krštenju mu je papa Stjepan I., dao ime BONO TJ. DOBRO. Optužen da štuje kršćanskog Boga, bio je bačen u tamnicu. Predaja kaže, da je ondje Bono hrabrio i tješio zatočene kršćane riječju i djelom. Dapače i samog papu Stjepana I. hrabrio riječima: "Nemoj očajati sveti Oče, ta pripravni smo za vjeru Kristovu sve ostaviti, dapače i zadnju kapljicu krvi svoje proliti". Kada su ga pogani silili da s ostalim mučenicima zaniječe vjeru Kristovu, te da se pokloni lažnome kipu i kumiru Martovu, Bono je odrješito odgovorio: "Oče Nebeski, koji si satro toranj i kulu babilonsku, poruši ovo mjesto (kip kumira Marte), koje đavao nastava, te lažno zavodi narod!" Istom to Bono doreče, kad li na veliko čudo svih prisutnih udari grom iz vedra neba u kip kumira Marta, te ga u tili čas smrtvi. Car Galien, kivan zato na Bonu, pogubi ga mačem ljutim, to se je zbilo 01. kolovoza 260. godine. U rimskom martirologiju stoji na 01. kolovoza: "U Rimu, latinskoj ulici; Bono svećenik, Fausto i Mavro bjehu pogubljeni!" O. Josip Janković, vukovarac, boraveći u Rimu zamolio je papu Benedikta XIV, da mu za njegov grad Vukvoar dodijeli moći kojega sveca "za duševnu utjehu naroda svoga u Srijemu i u Slavoniji". Papa Benedikt XIV. udovolji njegovoj molbi te mu podari moći "glasovitog viteza i vrlog junaka Bone, slavnog misnika i mučenika, da bude prosvjetitelj, patron i obrana varoša vukovarskog i svekolike države i vialjeta". Tijelo sv. Bone u Vukovar dolazi 24. lipnja 1754. g. Najprije je bilo izloženo štovanju na glavnom oltaru, da bi ga poslije položili na oltar sv. Josipa u desnoj lađi "nove Jordanove" crkve, gdje je ostalo sve do agresije na Vukovar u kolovozu 1991. Da ga sve očuva od bezočnog razaranja, biva smješteno s ostalim blagom samostana iz crkve u crkvenu kriptu. Tu ostaje do 1995. g., kada ga mržnjom opijeni rušitelj grada Vukovara polijeva benzinom i pali. Gabriela Bartulović Foto: GB

