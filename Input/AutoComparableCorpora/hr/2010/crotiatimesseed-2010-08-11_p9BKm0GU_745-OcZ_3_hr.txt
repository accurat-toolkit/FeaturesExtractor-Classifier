Sutra U21 reprezentacija igra u Varaždinu (17.30 sati) protiv Norveške pretposljednji susret kvalifikacija za Euro. Hrvatska je nakon šest odigranih susreta vodeća u skupini s 13 bodova, dok su im suparnici četvrti sa četiri boda. Na EP će izravno samo pobjednici skupina, a hrvatski je scenarij za prvoo mjesto jednostavan. Pobjeda protiv Norveške je imperativ, a eventualni remi Slovačke i Srbije, kolo prije kraja, vodi izravno na EP u Dansku sljedeće godine. Jučer smo hajdukovca Mirka Oremuša uhvatili odmah po dolasku na pripreme reprezentacija u toplicama Sveti Martin na Muri, - Moram priznati kako sam malo umoran. Susreti protiv Dinama i Šibenika su uzeli danak, ali reprezentacija se ne propušta, a igranje u nacionalnom dresu uvijek daje motiv više, posebno kada smo ovako blizu plasmana na Euro. Dat ćemo i posljednji atom snage kako bi pobijedili Norvešku. Oremuš je igrao u posljednja četiri reprezentativna susreta kvalifikacija, a i sezonu u Hajduku je otvorio velikom minutažom, pa bi se dalo zaključiti kako bi izbornik Dražen Ladić trebao uvrstiti Oremuša u prvi sastav. - Nadam se kako ću igrati, ali važnije od svega je da pobijedimo. U prvom susretu ove dvije momčadi u norveškom Fredrikstadu Hrvatska je pobjedila 3:1. Dva pogotka je zabio Mato Jajalo i jedan Andrej Kramarić. - Pokazali smo u prvom susretu kako smo bolja momčad, ali ih ne smijemo podcijeniti jer oni nemaju što izgubiti. Na nama je pritisak, ali se nadam da ćemo ponovno dokazati da smo bolji. Dražen Ladić ne može za sutrašnji susret računati na Ivana Rakitića, koji je priključen seniorima za “akciju Slovačka”, te ozljeđene Zvonka Pamića i Nikolu Kalinića čiji je nedjeljni nastup za Blackburn uzburkao duhove. - Mislim kako nije bila Nikolina odluka o otkazu. Siguran sam kako je razlog taj što nije sto posto spreman. Svi želimo biti dio ove momčadi, pogotovo sada kad smo na pragu velikog rezultata. željan bosnić

