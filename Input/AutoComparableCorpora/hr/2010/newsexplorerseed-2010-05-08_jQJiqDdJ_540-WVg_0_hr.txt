Novi britanski premijer, konzervativac David Cameron i njegov zamjenik, liberalni demokrat Nick Clegg, otvorili su novo političko razdoblje u Britaniji. Koalicije su vrlo rijetke u toj zemlji čiji građani žele jasne izborne pobjednike. No, kako se to nije dogodilo, nakon pet dana intenzivnih pregovora Liberalnih demokrata i s konzervativcima, i s pobijeđenim laburistima, nema sumnje, Konzervativna stranka je ponudila više toj maloj, vječno trećoj stranci. Cameron (lijevo) i Clegg / AFP PHOTO Još uvijek se ne znaju svi detalji budućega Cameronova kabineta. Britanske televizije već su anketirale po zemlji raspitujući se kod aktivista i simpatizera obiju stranaka o tome kako će oni raditi skupa. Odgovori koje dobivaju su vrlo oprezni, a često i skeptični. Te su dvije stranke udaljene na političkom spektru, i već sada se postavlja pitanje koliko će dugo ova koalicija izdržati. U svakom slučaju, obje strane ulaze u ovo partnerstvo bez iluzija. U Cameronovu kabinetu bit će, uz Clegga, još četiri liberalna demokrata, što izaziva nezadovoljstvo među konzervativcima, koji misle da je to previše, ali to je bila cijena za podršku Cameronovoj vladi. Gledajući unatrag, pokušaji da se osnuje vlada između poraženih laburista i Liberalnih demokrata, bila je unaprijed osuđena na propast - Britanci ne bi dugo trpjeli da ih vode dva izborna gubitnika. Uz Camerona, drugi najvažniji konzervativac bit će George Osborne, koji će imati mjesto koje odgovara ministru ekonomije u drugim zemljama. Osborne je 38-godišnji bogataš, dobar Cameronov prijatelj, ali vrlo antipatičan javnosti. Ministar vanjskih poslova bit će 50-godišnji William Hague. Smatra se da će, zbog nekih personalnih izbora u timu koji već sada vodi William Hague, ova ekipa biti više zainteresirana za pitanja zapadnog Balkana nego prošla. Britanska javnost misli da je najvažnije rezanje državnog duga, koji je narastao na 80 posto BND-a. Konzervativci su najavili rezanja, ali također i dizanje poreza, no samo tamo gdje to neće ugroziti biznis. Liberalni demokrati složili su se s konzervativcima da se uvede prag na imigraciju iz zemalja koje nisu članice EU-a, te su odustali od radikalnih promjena izbornog zakona (koji bi uveo proporcionalnu zastupljenost), a očekuje se da će Cameronov stav prema Europskoj uniji, pod utjecajem Nicka Clegga, omekšati.

