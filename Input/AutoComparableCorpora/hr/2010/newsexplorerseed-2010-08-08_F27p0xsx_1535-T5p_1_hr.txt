Najmanje je 127 ljudi poginulo, a još se više od 2.000 smatra nestalima nakon iznenadnog odrona tla, prouzročenog obilnim kišama. Kineski premijer Wen Jibau otputio se na to područje, ne bi li se i sam uvjerio o kakvoj je katastrofi riječ. Vlada je u tu regiju poslala liječničke timove i gotovo 3.000 vojnika. U klizištu koje je nastalo u subotu uvečer i danas ujutro najmanje je jedno selo potpuno pokopano. Poplavljen je i veći dio grada Zhouqu, čime se u teškoj situaciji našlo više od 50.000 stanovnika. Odron u Zhouqu zbio se oko ponoći, kada je većina ljudi bila na spavanju. Spasilački timovi koji se nalaze na licu mjesta rekli su agenciji Xinhua kako se strojevi ne uspijevaju probiti na pogođeno područje, pa na iskopavanju rade golim rukama. Tlo je previše blatno i za hodanje i za vožnju. Veliki dijelovi Kine pogođeni su ove godine poplavama, pri čemu je prije jučerašnjeg dana poginulo već više od 1.000 ljudi, a više od 600 je nestalih, dok se materijalne štete kreću na oko 31 milijardu dolara. Današnji odron tla zbio se u ruralnom području uz sečuansku granicu, a oko jedne trećine stanovništva su Tibetanci. Do podneva po kineskom vremenu iz blata je spašeno oko 680 osoba

