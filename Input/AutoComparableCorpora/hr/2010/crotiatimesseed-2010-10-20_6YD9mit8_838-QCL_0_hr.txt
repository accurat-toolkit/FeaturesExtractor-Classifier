Iako u Sabor nije došao na početku sjednice, bivši premijer Ivo Sanader ipak je oko podneva sjeo u saborske klupe i to u prve redove, među esdepeovce, te položio prisegu. Tako je nakon osam godina ponovno uplovio u zastupničke vode. Nakon što je Sanader prisegnuo, posvadili su se predsjednik Sabora Luka Bebić i predsjednik Kluba HDZ-a Andrija Hebrang. Naime, Bebić je izričito tražio da Sanader sjedne na mjesto svoje zamjenice Željane Kalaš-Podrug, međutim prema ranijoj odluci Kluba HDZ-a to je mjesto već bilo zauzeto jer je na njega sjela Ana Lovrin. Bebić je poručio da je odlučio tko će gdje sjediti, a Ana Lovrin je istaknula da joj je Hebrang rekao da tu sjedne. Potom se ustala, a na njezino mjesto sjeo je Sanader. Nevjerojatni razvoj događaja - Kao što znate, bio sam odlučio u potpunosti se povući iz hrvatske politike. Međutim, nevjerojatni razvoj događaja poslije mog odlaska iz politike praktički me natjerao da aktiviram svoj saborski mandat. Nadam se da ću zajedno s kolegama u Saboru doći do razloga onih koji su doveli do ovakvoga nevjerojatnog i nedemokratskog razvoja događaja koji je apsolutno neprimjeren europskim demokratskim standardima, a mislim i bilo gdje u demokratskim zemljama i dalje od Europe te u svijetu – rekao je Sanader novinarima kada je izišao iz sabornice. No nije želio objašnjavati na kakav nevjerojatan razvoj događaja misli niti je želio odgovarati na druga pitanja. Nakon toga uputio se prema saborskom restoranu na ručak sa svojim prijateljima Jerkom Rošinom i Marijem Zubovićem. Za dobra stara vremena Od prve klupe “u dobra stara vremena”, stigao je do zadnjih redova u kojima sjede nezavisni zastupnici, a prema nekim najavama, navodno će sjediti do Ivice Pančića, sasvim lijevo iza SDP-ovih zastupnika. Ako mu se Predsjedništvo Sabora “ne smiluje”, neće dobiti ni sobu za rad, pa ni onu kojom se već koristi neki zastupnik, a možda čak ni ormarić za stvari u novouređenoj saborskoj zgradi u Demetrovoj. Teško je vjerovati i da će mu pripasti mjesto u nekom od saborskih odbora i povjerenstava jer takva su mjesta rezervirana i dodjeljuju se uglavnom prema stranačkom ključu. Tako ne može računati ni na članstvo u šest odbora u kojima je do danas sjedila njegova zamjenica Željana Kalaš-Podrug jer će hadezeovci lako naći ljude u svojim redovima da popune nastale “rupe”. Sanader kao zastupnik ima pravo sve nabrojene beneficije zatražiti pismeno, no konačnu odluku donijet će Predsjedništvo Sabora koje će se, prema nekim najavama, sastati danas. Ono što je sigurno jest da ga čeka plaća od minimalno 16 tisuća kuna plus zastupnički paušal od 1700 kuna. Na naknadu za odvojeni život nema pravo jer živi u Zagrebu. Naravno, s pravima dolaze i obveze. Od Sanadera se očekuje da sudjeluje na sjednicama, podnosi prijedloge i postavlja pitanja, pa i premijerki i ministrima tijekom aktualnog prijepodneva. Može ići na sve sjednice saborskih tijela, bez obzira na to je li njihov član, ali na njima ne može glasovati. Trebao bi naći vremena i za svoje birače. U svakom slučaju, bit će zanimljivo vidjeti kako će se ponašati u novoj ulozi, hoće li hadezeovcima biti snažna oporba ili će im ići niz dlaku, hoće li ga oni koji su ga do jučer veličali izbjegavati ili će rado s njim popiti kavicu. Ili će, kako vjeruje šef laburista Dragutin Lesar, bježati od njega “kao od kuge”. Možda i ne prihvati... – Najteže će biti hadezeovcima koji su se tukli da mu budu bliže dok je vladao. Ja sam, s druge strane, u poziciji da s njim razgovaram kao kolega – kaže Lesar. Predsjednik Kluba HDZ-a Andrija Hebrang još se u četvrtak nadao da Sanader neće prihvatiti odluku Sabora da mu se aktivira mandat, s obzirom na to da je rekao da “odlazi zauvijek”. No, dođe li i bude li kritizirao HDZ, poručivao je Hebrang, prema njemu će biti žestok. Kavu sa Sanaderom piti neće jer ga, kaže, muči gastritis. Neće popiti ni čaj jer ga ne voli, a ni sok jer ima kemijskih aditiva. – Neću ni vodu jer ja pijem mineralnu s mjehurićima, a Ivo to ne voli – jasan je Hebrang. U kafić sa Sanaderom neće ni Šeks koji je na pitanje peku li se u Klubu HDZ-a kolači za Sanaderov doček, poručio da ima više vrsta kolača. – Poznati su slavonski kolači od oraha i maka. Oni koji su prepotentni trebaju jesti kolače od maka, a za one s insuficijencijom potentnosti su ovi s orasima – kaže Šeks. - Kao što znate bio sam odlučio u potpunosti se povući iz hrvatske politike. Međutim nevjerojatni razvoj događaja poslije mog odlaska iz politike praktički me natjerao da aktviram svoj saborski mandat. Nadam se da ću zajedno s kolegama u Saboru doći do razloga onih koji su doveli do ovakvog nevjerojatnog i nedemokratskog razvoja događaja koji je apsolutno neprimjeren europskim demokratskim standardima, a milsim i bilo gdje u demokratskim zemljama i dalje od Europe, te u svijetu – rekao je Sanader novinarima kada je izišao iz sabornice. No nije želio objašnjavati na kakav nevjerojatan razvoj događaja misli niti je želio odgovarati na druga pitanja. Uputio se prema saborskom restoranu gdje je uprvo na ručku sa svojim prijateljima Jerkom Rošinom i Mariom Zubovićem. Zastupnik Sanader i pogodnosti novog položaja Ivo Sanader će nakon dolaska u Sabor dobiti službenu zastupničku iskaznicu u kojoj se navodi da ima pravo na imunitet. Sanader može kao zastupnik jesti u dva saborska restorana u kojima glavno jelo s prilogom stoji 12 kuna. Ako mu to odobri Predsjedništvo Sabora, dobit će ured, a dostavljat će mu se svi prijedlozi akata koje Sabor donosi. Kao saborskog zastupnika čeka ga minimalno 16 tisuća kuna plaće mjesečno plus zastupnički paušal od 1700 kuna. Ima pravo sudjelovati na sjednicama, podnositi prijedloge, postavljati pitanja i sudjelovati na sjednicama radnih tijela.

