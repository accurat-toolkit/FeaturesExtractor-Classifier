Sudski proces u do sada najvećem otkrivenom kladioničarskom skandalu u europskom nogometu započeo je prvom sjednicom pred njemačkim Zemaljskim sudom u Bochumu. Četvero je optuženih, a među njima se najviše ističe turski državljanin Nürretin Günay koji se zbog opsežnog iskaza tretira poput krunskog svjedoka. Osim Günaya, optuženi su bivši njemački profesionalni nogometaš Kristian Kićo Sprećaković, srpski državljanin Stevan R. te 55-godišnji Turčin Tuna A. iz Mönchengladbacha. U istražnom pritvoru nalazi se još nekoliko osumnjičenika, među njima i Hrvati Ante Šapina iz Berlina i Marijo C. iz Nürnberga, te 39-godišnji Slovenac Dragan M. Sumnja se da je u namještanje utakmica upleten i njemački profesionalni sudac Cetin Sevinc. Na osnovi raspoloživih dokumenata državnog odvjetništva u Bochumu, odnosno zapisa iz preslušanih telefonskih razgovora i komunikacije između osumnjičenih osoba u kladioničarskom skandalu, njemački mediji rekonstruirali su tijek događaja u tjednu od 24. lipnja do 3. srpnja 2009., u kojem je navodno manipulirano s pet utakmica, uvijek uz sudjelovanje NK Travnika. Glavni protagonisti u rekonstrukciji namještaljki tijekom pripremne turneje Travničana u Švicarskoj navodno su bili Marijo C., Ante Šapina, Dragan M. i Dejan A. 24. lipanj 2009., Travnik – Young Boys Bern 0:5 Marijo C. osobno je došao na utakmicu. Uvjeren je da će tako bolje moći utjecati na tijek susreta u kojem će snage odmjeriti bosansko-hercegovački prvoligaš NK Travnik i Young Boysi iz Berna. Marijo C. želi biti siguran da će Travnik izgubiti tu utakmicu, što bi njemu donijelo pozamašne dobitke na kladionici. Njegov je plan u nadolazećem tjednu vrlo ambiciozan. Oko 300 tisuća eura treba zaraditi na ekipi iz Travnika koja se nalazi na maloj turneji pripremnih utakmica u Švicarskoj. Marijo C. zove svoju kontakt osobu Tunu A. koji ga uvjerava da je cijela momčad Travnika upoznata s planom manipuliranja. “Imaš na raspolaganju točno jedanaest radnika“, rekao mu je doslovce u telefonskom razgovoru koji je preslušan od strane bochumskog državnog odvjetništva. Ukupno je, naime, u zadnjem tjednu lipnja 2009. preslušano i pregledano 186 telefonskih razgovora i SMS poruka. Marijo C. je dogovorio s trenerom Nedžadom Selimovićem da sjedi pored njega na travničkoj klupi te da u prvom poluvremenu nastupi najjači sastav Travničana kako bi susret, po mogućnosti, ostao što duže u egalu. U tijeku dana pojavljuje se prvi problem: koeficijenti se mijenjaju. Očito je netko čuo za mogućnost manipuliranja i također uložio novac na utakmicu Travnik - Young Boys. Međutim, Marijo C. ima spremno rješenje i mijenja svoju taktiku. Sada želi plasirati oklade uživo. Tek nakon što je susret krenuo, ulaže novac na promjene rezultata. Plan glasi ovako: nakon poluvremena Travnik mora doći u zaostatak od tri gola razlike. Nakon 77. minute Marijo C. će nazvati berlinskog Hrvata Antu Šapinu kako bi ovaj pomoću još jednog posrednika u Londonu uložio novac na četvrti gol Švicaraca. Čim se ta oklada plasira, Šapina će nazvati Marija C. i on će dati signal travničkim igračima na terenu da mogu primiti još jedan gol. Plan je perfektan. Međutim, na kraju se ispostavlja da susret Travnika i Young Boysa uopće nije uveden u ponudu za oklade uživo. Cijeli napor bio je, dakle, uzaludan. Prvi dan nije bio sretan dan za Marija C. i njegove suradnike… 26. lipanj 2009., Travnik - Sion 1:4 Danas Marijo C. u suradnji sa svojim agentom Draganom M. želi uložiti 70 tisuća eura putem dviju kladionica u Aziji. Marijo C. se sjetio posebne taktike. Kako bi podigao koeficijente za pobjedu Siona, najprije će uložiti pet tisuća eura na pobjedu Travnika. Tek nakon što se pomaknu koeficijenti, otkriva svome prijatelju u telefonskom razgovoru, u Kini će uložiti novac na pravome mjestu. Usput istražitelji doznaju da je Marijo C. očito izrežirao i financirao cijelu turneju Travničana u Švicarskoj. Kaže da ga je sve skupa koštalo oko 50 tisuća eura, a igrači bi trebali kasirati još dodatnu premiju. Nedugo zatim Dragan M. informira Marija C. da je ponuđač iz Azije plasirao okladu od 50 tisuća eura i da nešto kasnije planira još jednu takvu okladu. Sa Šapinom Marijo C. analizira situaciju kod drugih kladionica. Šapina sjedi u Njemačkoj i plasira oklade prema uputama Marija C. SMS porukom Marijo C. mu javlja da od sada igra ne hendikep. Šapina odmah zove svoga suradnika Erica H. u Londonu. U najkraćem vremenskom razdoblju ulaže stotinu tisuća eura. Plan ovaj put glasi ovako: dok Marijo C. kontrolira ekipu iz Travnika, njegov prijatelj Dejan A. putem trenera ima utjecaj i na igrače FC Siona. Dejan A. telefonom, naime, javlja da će doći ranije na utakmicu kako bi treneru objasnio što treba odraditi. Trener Siona Didier Tholot za švicarske medije je kasnije izjavio da ga nije nitko kontaktirao. Međutim, Marijo C. će srediti da Travničani pola sata odigraju svoj maksimum i po mogućnosti zabiju jedan gol. U drugom poluvremenu najbolji igrači sjest će na klupu i Travnik mora primiti još najmanje četiri gola. Plan uspijeva: dobit iznosi oko 90 tisuća eura posredstvom Šapine i 80 tisuća eura posredstvom Dragana M. 27. lipanj 2009., Travnik - Winterthur 1:7 Malo prije prvog sučeva zvižduka Šapina zove Marija C. i pita kako da postavi oklade. Marijo C. najprije želi pričekati kako će se utakmica razvijati. Šapina mu šalje SMS poruku: “Upravo za takve situacije si ih i platio. Neka sada stisnu zube i riješe sve kako treba“. Marijo C. se javlja Šapini i kaže mu da mu se javi u 79. minuti. Šapina u tom vremenu kod Erica H. naručuje oklade u visini od 40 tisuća eura. Sekundu prije kraja susreta Winterthur zabija sedmi gol. Šapina čestita Mariju C. na dobitku od najmanje 82 tisuće eura. U razgovoru s Dejanom A., Marijo C. kasnije je potvrdio da je u poluvremenu s golmanom Travnika dogovorio da primi još najmanje tri gola, što se i dogodilo. Posebno je upečatljivo da je zadnji gol Winterthura pao samo jednu minutu nakon što je Šapina dobio potvrdu iz Londona o zaprimljenoj okladi. 1. srpanj 2009., Travnik - Xamax 2:3 Marijo C. je na putu. Nalazi se sa Šapinom u Nürnbergu, gdje mu ovaj daje 30 tisuća eura za plaćanje hotelskih troškova NK Travnika. Marijo C. javlja Šapini da stavi okladu na to da će pasti pet golova u utakmici sa Xamaxom. U zadnjih deset minuta susreta ekipa iz Travnika sve mora riješiti. Tada će se i plasirati oklade, ali će biti potrebno platiti još šest tisuća eura igračima. Golman i još jedan igrač u krajnjem slučaju su spremni autogolom osigurati količinu potrebnih golova na utakmici. Marijo C. je dogovorio s trenerom da u drugom poluvremenu pošalje samo mlade igrače (“djecu“) na teren. Kada samo nekoliko minuta prije kraja susreta još uvijek nedostaje jedan pogodak za ispravnu računicu, Marijo C. smiruje Antu Šapinu: “Ako treba, odigrat ćemo kombinaciju. Jedan će igrač vratiti loptu golmanu, a ovaj će propustiti loptu u mrežu“. Šapina zove London i raspituje se za koeficijente. Još za vrijeme razgovora agent mu potvrđuje primitak uloga od 40 tisuća eura. Još 20 tisuća eura kladioničari ulažu na pobjedu Xamaxa. Dvije minute kasnije Marijo C. javlja Šapini da je Xamax došao u vodstvo, što donosi najmanje 52.400 eura dobiti. U 21.23 Šapina se želi informirati da li se radilo o “normalnom pogotku“. Marijo C. mu odgovara da Xamax bez pomoći ni za “sto godina“ ne bi postigao gol. 3. srpanj 2009., Servette - Travnik 1:3 Tijekom dana Šapina i Marijo C. dogovaraju taktiku za utakmicu sa Servette Genf. Marijo C. predlaže igračima isplatiti oko četiri do pet tisuća eura za zadnju utakmicu na turneji. Šapina se slaže. Ali za vrijeme utakmice, kladioničari saznaju da susret Genfa i Travnika nije u ponudi azijskih kladionica. Trener Travničana 4. srpnja se javlja Mariju C. da su dobro stigli kući. Tjedan dana manipuliranja donio je kladioničarima oko 300 tisuća eura dobiti. Međutim, istražitelji pretpostavljaju da su osumnjičenici plasirali još nekoliko oklada putem interneta i time dodatno uvećali svoju dobit. EDI ZELIĆ Osumnjičena utakmica Zadar - Hajduk 0-3 Otkriveni su i detalji oko pojedinih utakmica. Tako je najveći iznos, 60 tisuća eura, primio sudac utakmice kvalifikacija za Euro U-21 između Švicarske i Gruzije. Pojedinačno bi prema točkama optužnice, ako budu osuđeni, optuženici mogli dobiti do deset godina zatvorske kazne. Tužiteljstvo raspolaže velikim brojem dokaza, od pisanih i elektroničkih dokumenata, do priznanja nekih osumnjičenika i svjedoka. Posebno je zanimljivo da se među 32 sporne utakmice nalazi i ona između Zadra i Hajduka, odigrana 26. travnja 2009. Splićani su tada slavili s uvjerljivih 3-0. (SN)

