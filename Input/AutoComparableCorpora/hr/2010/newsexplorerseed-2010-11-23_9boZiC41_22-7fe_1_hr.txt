U nekim slučajevima upotreba prezervativa je opravdana, kazao je papa Benedikt XVI. u knjizi-razgovoru „Svjetlo svijeta“ u kojoj je odgovorio na 90 pitanja njemačkom novinaru Peteru Seewaldu, a iz koje neke dijelove objavljuje vatikansko glasilo Osservatore Romano koje će se u nedjelju pojaviti na kioscima. Benedikt XVI. na iznenađenje mnogih otvara mogućnost upotrebe prezervativa. “Usredotočiti se samo na upotrebu prezervativa značilo bi banalizirati seksualnost”, kazao je Papa, te dodao kako takva banalizacija predstavlja opasni razlog zbog kojeg tolike osobe u seksualnosti ne vide više “izraz njihove ljubavi, već samo neku vrstu droge, koju si sami prepisuju”. Ratzinger drži kako je i “borba protiv banalizacije seksualnosti dio velikog napora kako bi se seksualnost ocijenjivala pozitivno i kako bi mogla izraziti svoj pozitivni učinak na ljudsko biće i njegovoj cjelosti”. Na koncu cijeloga razmišljanja o seksualnim odnosima, Benedikt XVI. objašnjava kako “mogu biti pojedini opravdani slučajevi, kada, na primjer, neka prostitutka može upotrebiti prezervativ, i to može biti prvi korak prema normalizaciji, prvi čin odgovornosti za razvoj nove spoznaje činjenice da nije sve dozvoljeno i kako se ne može činiti sve što se hoće, ali ipak to nije pravi i prikladni način za pobjedu nad bolešću HIV-a. Potrebna je humanizacija seksualnosti”. Dakle, Benedikt XVI., koji je na putu u Afriku prošle godine isključio bilo kakvu upotrebu prezervativa, sada otvara takvu mogućnost radi sprečavanje zaraze od AIDS-a. Upozorava, dakako, kako se samo u takvim slučajevima može upotrijebiti prezervativ, a ne u normalnim spolnim odnosima. UN pozdravio papinu izjavu Katolički reformatori i udruge koje rade na borbi protiv AIDS-a pozdravili su papine izjave da upotreba prezervativa možda nije uvijek pogrešna. Direktor programa UN-a za suzbijanje AIDS-a i HIV-a također je pozdravio papino stajalište. - Ovo je važan i pozitivan korak naprijed iz Vatikana, izjavio je izvršni direktor UNAIDS-a Michel Sidibe. Papinu izjavu Sidibe je ocijenio kao prepoznavanje da odgovorno seksualno ponašanje i uporaba prezervativa imaju važnu ulogu u prevenciji širenja zaraze HIV-om i AIDS-om. (IČ/VLM)

