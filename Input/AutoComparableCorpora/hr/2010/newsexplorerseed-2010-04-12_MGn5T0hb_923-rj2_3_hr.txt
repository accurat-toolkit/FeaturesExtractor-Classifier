Jutros u 10:56 po lokalnom vremenu (6:56 po našem vremenu) putnički zrakoplov ruske proizvodnje star oko dvadeset godina Tupoljev Tu-154M, službeni avion poljske vlade, srušio se pri slijetanju u zračnu luku u Smolensku, na granici Rusije i Bjelorusije. Nitko od putnika i članova posade nije preživio nesreću. Zastarjele zrakoplove Tu-154, koji su bili uzrokom više nesreća u zadnjih nekoliko godina, nedavno je i Aeroflot izbacio iz upotrebe, i Poljska je odavno imala u planu novi zrakoplov za vladu, ali u proračunu nije bilo sredstava za tu kupnju. U zrakoplovu se nalazio poljski predsjednik Lech Kaczynski sa suprugom i brojnim pripadnicima poljskog državnog vrha: zamjenikom ministra vanjskih poslova Andrzejom Kremerom, zapovjednikom združenog stožera generalom Frantisekom Gregorom te Slawomirom Skrzypekom, predsjednikom Središnje banke, i drugim visokim dužnosnicima. 61-godišnji Lech Kaczynski, bivši gradonačelnik Varšave, na predsjednički je položaj izabran 2005., a bio je pripadnik ultrakonzervativne struje poljske politike i isticao se po podozrivosti prema Rusiji. >>Josipović: Hrvatska je izgubila velikog prijatelja >>Vršitelj dužnosti predsjednika proglasio šestodnevnu žalost >>Savjetnik "Solidarnosti" koji je slijedio svoj politički put >>Iako je kriv pilot, već kruže razne teorije zavjere Poljski premijer Donald Tusk je u Varšavi sazvao hitnu sjednicu svog kabineta. Iz poljskog Ministarstva vanjskih poslova stiže podatak da je na popisu putnika bilo 89 osoba, od kojih se jedna nije ukrcala na let. Po poljskom Ustavu, u slučaju smrti predsjednika na čelo države dolazi predsjedavajući donjeg doma parlamenta, Bronislaw Komorowski. Zrakoplov se prilikom spuštanja zbog slabe vidljivosti uzrokovane gustom maglom previše približio šumi kod piste, zakačio stabla te je pao i raspao se. Posada je odbila preporuku da sleti u Minsk ili Moskvu i nastavila prema Smolensku. Nesreću nije preživio nitko od putnika i članova posade, što je šef ruskih istražitelja Sergej Markin službeno potvrdio, prvo rekavši da su u avionu bile, računajući i putnike i članove posade, 132 osobe, što je kasnije ispravljeno na 96. Poljski predsjednik putovao je na komemoraciju 70. obljetnice masakra u Katynskoj šumi (dvadesetak kilometara od Smolenska u današnjoj Bjelorusiji), kad su Staljinovi vojnici nakon okupacije istočne polovice Poljske pobili na tisuće Poljaka, uglavnom vojnih časnika, što je od ruske strane dugo skrivano, negirano ili pripisivano nacistima, da bi u naglom obratu premijer Vladimir Putin odobrio prikazivanje na ruskoj televiziji filma Andrzeja Wajde o masakru i dogovorio svoje učešće na komemoraciji tog tragičnog događaja. Na mjestu nesreće u popodnevnim satima pronađeno je tijelo predsjednika Kaczynskog, a identificirano je još nekoliko tijela iz poljskog izaslanstva te su pronađene dvije tzv. "crne kutije", izvjestili su ruski mediji. Brat blizanac pokojnog predsjednika Jaroslaw Kaczynski, za kojega se neko vrijeme špekuliralo da je također bio u avionu , nije bio dio poljskog izaslanstva, a kako je izvjestio glasnogovornik stranke Pravo i pravednost, iako shrvan tragedijom otputovao je na mjesto nesreće. Vršitelj dužnosti predsjednika proglasio šestodnevnu žalost

