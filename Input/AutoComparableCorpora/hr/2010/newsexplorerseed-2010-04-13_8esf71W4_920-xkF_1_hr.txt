Politika, Svijet Srijeda, 14.04.2010. Tagovi: nuklearno oružje, SAD, Barack Obama, Rusija, Hillary Clinton, Dmitrij Medvedev 02:08 Medvedev objavio zatvaranje posljednjeg ruskog reaktora za plutonij Ruski predsjednik Dmitrij Medvedev objavio je u utorak, na nuklearnom samitu u Washingtonu, da će Rusija zatvoriti posljednji reaktor za plutonij, što je američki predsjednik Barack Obama pozdravio kao "doprinos zajedničkim naporima" na području nuklearne sigurnosti. Reaktor ADE-2 već 52 godine proizvodi plutonij za nuklearno oružje u Železnogorsku, nekada tajnom gradu u Sibiru. Rusija i SAD ranije su postigli sporazum da će reaktor ADE-2 biti zatvoren najkasnije 2010. godine. "Pozdravljam najavu predsjednika Medvedeva. To je važan korak naprijed koji pokazuje vodstvo Rusije u pitanjima nuklearne sigurnosti, i pridonijet će zamahu naših zajedničkih globalnih napora", istakao je Obama u priopćenju Bijele kuće. Prema izvješću Međunarodnog panela za fisijske materijale (IPFM) iz 2008., reaktor ADE-2 je prvotno trebao biti zatvoren prošle godine, nakon što je dovršena gradnja zamjenskog postrojenja u Železnogorsku. "Izgradnju postrojenja financirale su Sjedinjene Države", izvijestio je IPFM prije dvije godine. (H)

