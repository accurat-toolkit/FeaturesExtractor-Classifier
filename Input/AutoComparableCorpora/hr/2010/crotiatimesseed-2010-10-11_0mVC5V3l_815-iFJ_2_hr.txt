Prosječna cijena kvadrata novih prodanih stanova u Hrvatskoj (bez stanova iz POS-a, programa poticane stanogradnje) u prvih šest mjeseci ove godine iznosila je 11.614 kuna, što je 12,6 posto niža cijena u odnosu na isto lanjsko razdoblje, pokazuje novo izvješće Državnog zavoda za statistiku. Najveći pad cijena nekretnina bio je i na najvećem tržištu - u Zagrebu, pa je u godinu dana iznosio 15,2 posto. No, koliko je zapravo neugodan rasplet situacije na tržištu nekretnina gdje caruju nedostatak potražnje i prevelika ponuda stanova u Zagrebu, pokazuje čak 11,8-postotni pad cijena novih zagrebačkih stanova u samo šest mjeseci ove godine. Koliko je jaka kriza udarila tržište nekretnina vidi se u usporedbi prosječnih cijena iz prvih šest mjeseci ove godine s istim razdobljem iz 2008. godine, prije dolaska prave recesije. Tada je naime prosječna cijena prodanoga novog stana u Zagrebu iznosila 14.860 kuna, dok je u prvom ovogodišnjem polugodištu bila 12.124 kune, što je pad 18 posto. Glavni razlozi pada cijena, što je u uskoj vezi s padom prodaje, nisu toliko banke koje ne žele odobravati kredite građanima - one naime jesu postrožile uvjete za odobravanje kredita, ali ih ipak izdaju - već je riječ o tome da je kod građana zavladao pesimizam glede budućnosti, zbog čega su odgodili odluku o kupnji nekretnine. rekao je za Business.hr Irhad Meheljić, stalni sudski vještak za graditeljstvo i član Uprave Grawe nekretnina. Osim pesimizma odnosno straha za radna mjesta, građani također čekaju da cijene stanova padnu još više prije nego što se odluče na kupnju. Kada pogledamo 2007. godinu, cijene su bile na vrhuncu, a stanovi su se ipak prodavali znatno više nego danas. Broj nezaposlenih nije toliko drastično porastao, no građani su sada znatno pesimističniji, ocjenjuje Meheljić. Ključnu ulogu u cijeni i prodaji stanova, odigrat će banke, a ne investitori, smatra Meheljić. Naime, banke koče daljnje snižavanje cijena, čime bi povećale prodaju jer su dale hipotekarne kredite iznad vrijednosti nekretnine pa se postavlja pitanje kako bi namirile razliku. Može se očekivati daljnji pad cijena nekretnina i u 2011. godini, a općoj nesigurnosti osim kontinuiranog pogoršavanja gospodarskih uvjeta pridonosi i politička nestabilnost, od ostavke Ive Sanadera do otvaranja novih afera, zbog čega su kupci sve nesigurniji u pogledu budućnosti i odgađaju odluku o tako krupnoj investiciji kao štoje kupnja stana. Neprodane zalihe. S tim se slaže i Vedrana Likan, direktorica Colliers Internationala. Politička situacija strahovito utječe na odluke krajnjih kupaca. Silne afere i istrage stvaraju atmosferu nesigurnosti koja se jako reflektira na tržište nekretnina, rekla je Likan. Razloge pada cijena treba tražiti i u činjenici da je samo u Zagrebu u ovom trenutku više od 10.000 novih neprodanih stanova. Situacija u kojoj imate pad potražnje i veliku ponudu neizbježno dovodi do pada cijena. Velik dio sadašnjeg radno aktivnog stanovništva u ovom trenutku živi u velikoj neizvjesnosti glede sigurnosti radnoga mjesta i čeka rasplet situacije, dodala je Likan.Budućnost treba gledati s konzervativnim optimizmom, u nadi da će približavanje EU pozitivno utjecati i na hrvatsko gospodarstvo, povećati interes stranih investitora i dati nov zamašnjak ekonomiji. Izvor/autor: Business.hr Hits: 55 Komentari (0) Prikaži/Sakrij komentare Napišite komentar Prikaži/Sakrij formu za unos

