Među 152 putnika i članova posade pakistanskog zrakoplova koji je jutros pao u brdima nedaleko od Islamabada bio je i doktor strojarstva Mirko Cvjetičanin, austrijski državljanin hrvatskog podrijetla. Radio je kao direktor prodaje u jednoj njemačkoj tvrtki. Glasnogovornik američkoga veleposlanstva u Islamabadu rekao je da je u zrakoplovu bilo dvoje američkih državljana. Zrakoplov tvrtke Airblue sa 146 putnika i šest članova posade srušio se u brdima Margalla 20-ak km sjeverno od pakistanskog glavnog grada Islamabada. Vijest da je pronađeno petero preživjelih putnika ubrzo je opovrgnuta. Službeno je potvrđena smrt više od 90 putnika. Istraga o uzroku tragedije je pokrenuta, no zna se da je vrijeme bilo loše. Dužnosnici kažu da je zrakoplov izgubio kontakt s kontrolnim tornjem nekoliko minuta prije predviđenog slijetanja. Kišilo je. S prozora iz mog ureda vidio sam kako avion leti vrlo nisko, rekao je za Reuters jedan očevidac. Pakistanska televizija ARY prenosi pak izjavu očevica koji je vidio kako je avion izgubio kontrolu i srušio se. Posljednjih dana nad Islamabadom vrijeme je izrazito oblačno i kišovito. Od jutros je područje na koje je avion pao obavijeno maglom, pada i kiša. Airblue je privatna zrakoplova tvrtka koja leti unutar Pakistana, u Ujedinjene Arapske Emirate, Oman i Veliku Britaniju. U svojoj floti ima 10 aviona tipa Beechcraft - 1900C, Airbus - A321-200 i A320-200. Godišnje preveze 1,2 milijuna putnika.

