Albuquerque, Novi Meksiko. U srednjoj školi East High protječu posljednje minute prije početka ljetnih praznika. Najpopularniji učenik u školi i zvijezda košarkaške momčadi Wildcats Troy Bolton (Z. Efron) uživa u društvu svoje djevojke, sjajne matematičarke Gabrielle Montez (V. Hudgens), planirajući da ljeto provede radno. Stoga se oduševi kada dobije poziv upravitelja luksuznoga ladanjskog kluba Lava Springs, gospodina Fultona (M. L. Taylor), koji mu ponudi posao u ljetnom programu za učenike. No Troy ne zna da je to dio plana njegove kolegice Sharpay (A. Tisdale) čija obitelj posjeduje klub, da razdvoji njega i Gabriellu. Sharpay se neugodno iznenadi kada shvati da je njezina majka (J. Tuck) osim Troya zaposlila i Gabriellu te sve njihove prijatelje što će u klubu dovesti do niza peripetija, osobito tijekom tradicionalnog natjecanja talenata na kojem Troy odluči nastupiti u pjevačkom paru sa Sharpay... Film "High School Musical 2" više je nego udvostručio premijernu gledanost izvornika i promovirao svoju mladu i darovitu glumačku ekipu u nacionalne zvijezde. Priča se nastavlja ondje gdje je stao prvi dio. Razdvojeni u srednjoj školi East High u Albuquerqueju, košarkaš Troy i matematičarka Gabriella napokon su u sretnoj vezi, ali ne zadugo, jer se umiješala školska spletkarošica Sharpay. Jednostavna okosnica priče poslužila je za niz maestralno izvedenih plesnih i pjevačkih točaka koje su svojom svježinom i uvjerljivošću oduševile već u prethodniku. Za njih je najzaslužniji redatelj filma, višestruki dobitnik Emmyja Kenny Ortega (Hocus Pocus, serija Gilmoreice) koji je režirao i prvi dio. Najpoznatiji po svom koreografskom radu (surađivao je među ostalima i s Madonnom i Cher) te angažmanima za mali ekran, Ortega je uspostavio optimalan odnos između univerzalno razumljivog zapleta, iskričavog produkcijskog dizajna i izvrsnog rada s glumačkom ekipom. Nju predvodi dvadesetjednogodišnji Z. Efron (Lak za kosu, Miracle Run), dok mu je partnerica V. Hudgens (Thirteen, Thunderbirds). Dvoje je mladih upravo na snimanju filma započelo svoju romantičnu vezu što je očito pripomoglo i "kemiji" između njihovih likova u filmu. Glavnu negativku tumači A. Tisdale (The Suite Life of Zack and Cody), dok su u ostalim ulogama C. Bleu (Family Tree, Jump In!) i M. L. Taylor (serije Melrose Place i Bostonsko pravo). Scenarij je napisao još jedan dobitnik Emmyja Peter Barsocchini. Film je dobio Teen Choice Award te nominacije za godišnja priznanja Američke udruge redatelja i Američke udruge montažera zvuka. S obzirom na izniman uspjeh ne čudi da High School Musical postaje serijal čiji će se treći dio ove jeseni umjesto na televiziji premijerno prikazati u američkim kinima, i to kao "Senior Year".

