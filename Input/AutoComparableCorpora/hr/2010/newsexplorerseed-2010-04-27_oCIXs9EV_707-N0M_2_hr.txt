Rasprava u ukrajinskom parlamentu o produljenju ruskog najma baze u Sevastopolju za još 25 godina izrodila se u bombardiranje jajima i dimnim bombama. Reuters i AFP izvještavaju da se rasprava o najmu baze Crimea na Crnom moru, koji je istjecao 2017., dotle zakuhala da su se parlamentarci počeli tući, predsjednika parlamenta Volodimira Litvina kišobranima se štitilo od kiše jaja, a poletjele su i dimne bombe. Sve bez prekida rasprave. Friedbert Pflüger iz vrha CDU-a koji se tamo zatekao rekao je za Spiegel da je opozicija razvila ukrajinsku zastavu dimenzija tri s deset metara. No, 236 od 450 zastupnika prihvatilo je sporazum o najmu baze u Sevastopolju u zamjenu za to da Rusija Ukrajini nastavi isporučivati plin uz popust od 30%, što su ranije dogovorili ukrajinski proruski predsjednik Viktor Janukovič i ruski predsjednik Dmitrij Medvedev. U ponedjeljak je i premijer Vladimir Putin posjetio Kijev zbog dogovora o proizvodnji aviona, brodogradilištima i nuklearnoj energiji. Pred parlamentom su prosvjedovale tisuće prozapadnih simpatizera opozicije okupljene oko bivše premijerke Julije Timošenko, koja sporazum naziva “prodajom ukrajinskog suvereniteta”, a Pflüger ocjenjuje da "postoji opasnost od nove narančaste revolucije”.

