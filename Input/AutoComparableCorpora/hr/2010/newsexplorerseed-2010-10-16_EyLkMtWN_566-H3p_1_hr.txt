Ruski premijer Vladimir Putin intenzivnim je lobiranjem pomogao Sočiju da u Rusiju dovede Zimske olimpijske igre 2014., a sada mu je glavni cilj istome gradu, i iste godine, osigurati uvrštavanje u kalendar Formule 1 te svojim zemljacima podariti održavanje svjetskog nogometnog prvenstva 2018. ili 2022. Prvi će zadatak vrlo vjerojatno uspješno zgotoviti već ovih dana jer se nestrpljivo očekuje njegovo konačno parafiranje ugovora sa šefom najpoznatijeg oktanskog sporta Bernijem Ecclestoneom. Potvrdio je to potonji lokalnim medijima: "Dokumenti još nisu potpisani, ali bit će čim ih potpišu prikladne osobe u Rusiji", prenosi se. Godišnji "zakup" mjesta u F1 kalendaru Soči bi trebao koštati kao i ovogodišnje novake Singapur i Abu Dhabi, a staza koja će se početi graditi odmah nakon potpisivanja ugovora potraživat će oko 200 milijuna američkih dolara. Međutim, Rusi svemu tome još uvijek prilaze s priličnim oprezom, u mislima na godini 2002. i obećanoj utrci u Moskvi koja se nikada nije realizirala. Tadašnji moskovski gradonačelnik Juri Lužkov, kojeg je 2010. smijenio ruski predsjednik Dmitri Medvedev, otkrio je kako su čelnici F1 gotovo sav profit željeli zadržati za sebe. "Svu su zaradu htjeli strpati u svoj džep, nas ostavivši da podmirimo sve troškove i budemo sretni s udisanjem smoga koji će nam ostaviti", pojasnio je. Vozač Formule Two Ivan Samarin također ovoj temi pristupa oprezno, upozoravajući da se ne smije odmah očekivati uspješnost i isplata troškova koji će biti utrošeni na gradnju. "F1 utrka u ovakvim uvjetima prava je utopija. Trebali bismo prvo izgraditi nekoliko staza za održavanje nacionalnog prvenstva, a tek potom početi s konstrukcijom staze za Formulu 1", iznio je na površinu ruski problem - od organiziranja praktički niti jedne utrke odmah žele skočiti na onu najveću, usto očekujući i brzu zaradu i povrat uloženog novca. "Izgradnja staze investicija je u budućnost, a održavanje utrke F1 prestiž za cijelu državu. To će privući rijeke turista koji su spremni platiti predstavu, ali investitori moraju biti svjesni da profit smiju očekivati tek za nekoliko godina", upozorio je. Rusi trenutačno imaju tek jednog pilota u F1, a on se može podičiti i da je - prvi. Vitalij Petrov tek je ove sezone, naime, postavljen za upravljač Renaulta.

