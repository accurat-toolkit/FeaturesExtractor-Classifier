Day of Defeat: Source, odlična multiplayer pucaljka iz prvog lica… Ja je volim, vi je volite… Međutim, uvijek ostaje pitanje koliko sama igra pa i druženje tokom igre utiče na individuu, posebno kada su u pitanju mlađi igrači? Naime, nakon što se Day of Defeat januara 2001. godine ugodno smjestio po diskovima računara mnogobrojnih igrača, u medijima su se počele nizati kritike, pošto je ovo prvi put da su se igrači zaista mogli unijeti u ulogu nacističkih vojnika iz Drugog svjetskog rata i lucidno proživljavati (moramo priznati) privlačnu, ideološki napumpanu, legendu o nepobjedivom Wehrmachtu ili SS trupama. Ono što upada u oči jeste to da Day of Defeat nije napravila neka kompanija, već 17 mladih programera koji su na osnovu popularne igre Half-Life napravili pucačinu u prvom licu baziranu na aktuelnim bitkama iz Drugog svjetskog rata. Nisu u pitanju samo mape i položaji suprostavljenih armija, već i nacistički posteri i slogani koji zajedno sa porukama na početku mape (naravno, na njemačkom jeziku) često bude entuzijazam isti onakav kakav su osjećali članovi HitlerJugenda očarani mitskim prikazima arijevskih ratnika. To nam dokazuju i jedni od zapaženih igrača na prvim serverima koji su nosili imena poput: Mein Kampf, Hitler ili ZyklonB, a neke nove mape donose i postere sa nacističkim vođom Adolfom Hitlerom. Grupa dobro organiziranih njemačkih studenata u Singapuru formirala je klan pod nazivom “Clan SS” aludirajući na specijalne postrojbe njemačke vojske koje su odgoorne za najveće zločine u Drugom svjetskom ratu. Izvještaj američkog State Departmenta pod nazivom “Contemporary Global Anti-Semitism” koji je marta 2008. godine upućen Kongresu jasno opisuje igru Day of Defeat kao antisemitsku u kojoj se “rasističko nasilje pretvara u zabavu”. Autori igre ostaju pri tvrdnji da su htjeli što originalnije prikazati bitke iz najvećeg svjetskog sukoba. Ubrzo nakon što je igra stekla popularnost pojavljuju se nove teksture/skinovi tako da možete u igru ubaciti uniforme SS vojnika, a za naše podneblje tu su i modificirane uniforme ozloglašenih formacija – ustaša i četnika. Narodi bivše Jugoslavije bi morali biti posebno osjetljivi na ovakve stvari, jer smo dozvolili ili preživjeli etničko čišćenje, kulturocid, urbicid i genocid. Lično sam reagovao na provokativna imena poput Hitler, Goebbels, Arkan, Đeneral Draža i sl. očekujući da će neko opomenuti i mene ili poznatog Dr. Mengele-a. A možda ne znate ko je bio Dr. Mengele… Dr Josef Mengele – doktor koji je stekao nadimak “Anđeo smrti” zbog svog rada u Auschwitzu i drugim koncentracionim logorima. Vršio je okrutne pokuse na ljudima, a bio je zadužen i za organizaciju logora – u plinske komore poslao je oko 400.000 ljudi. Borio se kao član Wehrmachta i dobio Željezni križ, prvog i drugog reda. Pobjegao je saveznicima, jer nisu znali koga imaju pred sobom. Živio je u Argentini. Umro je u 67. godini, plivajući ispred jedne brazilske plaže, doživio je moždani udar i utopio se. Identitet mu je potvrđen tek 1992. Nikad se nije pokajao za svoje zločine. Naime, sekundarno ime moje malenkosti Hans Joachim Severing je također doktor sumnjive prošlosti kao pristaša nacističkog režima. Optužuje ga se da je otpremao bolesne u “logore smrti”. Međutim, on je jedno vrijeme (1993.) bio predsjednik Svjetske asocijacije liječnika. I ovo ime je podložno kritici, što dosada nisam iskusio, kao što je slučaj mog saborca po lopati – Dr. Mengelea. Ovim putem pozivam igrače DoDS Bosnia servera da se uzdrže svih neo-nacističkih i fašističkih obilježja i provokacija, te da igra, koja je u određenim aspektima privlačna za nadobudne ideološki dresirane (nazovimo) osobe, ostane prostor za zabavu i druženje, kao što je prvotno i zamišljeno. Dakle… Druženje, tolerancija, fragging do boli – Yes Sir! Provokacije, neonacizam, fašizam, uvrede po bilo kojoj osnovi – Nein! Rate this topic: (15 rating, 3 votes) Popularity: 693 Views

