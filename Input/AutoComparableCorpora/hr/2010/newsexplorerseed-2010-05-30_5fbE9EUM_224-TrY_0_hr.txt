Zemlje koje se najčešće ubrajaju u Zapadni svijet (označene plavo) Područja Evrope koja pripadaju zapadnoj civilizaciji, prema Samuelu Huntigtonu Zapadni svijet, skraćeno Zapad ili, rjeđe, Okcident (od Occidens, latinske riječi za zapad) je izraz koji, ovisno o historijskom, političkom, kulturnom ili nekom drugom kontekstu, može imati različita značenja, ali koji u najširem smislu označava države i kulture koje u većoj ili manjoj mjeri i na razne načine svoje porijeklo mogu pronaći u Zapadnoj Evropi početkom srednjeg vijeka. Za kulturna dostignuća zapadnog svijeta se koristi izraz zapadna kultura ili zapadna civilizacija. Među historičarima vlada konsenzus da Zapad svoje korijene može pronaći u civilizacijama Antičke Grčke i Antičkog Rima koje su u Starom vijeku uspjele apsorbirati cijeli ili dijelove drevnog Bliskog Istoka, odnosno proširiti se na područja Centralne i Zapadne Evrope. Zapadna civilizacija se u današnjem smislu se, prema većini tumačenja, počela jasno uobličavati tek s podjelom Rimskog Carstva na zapadni i istočni dio. U zapadnom dijelu Carstva, kome se već ranije kao dominantna religija nametnulo kršćanstvo, nastaje tzv. zapadno kršćanstvo koje će se i nakon propasti Carstva u srednjem vijeku u obliku katoličanstva proširiti na sjever i postati jedno od temelja zapadne kulture. Zapadni svijet je u tom periodu bio ograničen isključivo na područja Evrope, a njegova civilizacija zaostajala u odnosu na ne-zapadne. Međutim, na prijelazu iz 15. u 16. vijek zahvaljujući renesansi i reformaciji dolazi do naglog procvata nauke, kulture i tehnologije koji se odražava kroz tzv. Komercijalnu, naučnu i industrijsku revoluciju, dok će ekspedicije Doba otkrića omogućiti zapadnim državama da stvore kolonije u drugim dijelovima svijeta; tako se uz evropska područja zapadnim svijetom smatraju obje Amerike, Južna Afrika, Australija i Novi Zeland. Od polovice 20. vijeka se pod Zapadnim svijetom podrazumijevaju i neke u kulturnom smislu "ne-zapadne" države kao što su Japan, Južna Koreja, Tajvan i Singapur i to prije svega zbog političke vezanosti uz vodeće zapadne države, odnosno nominalnog opredijeljenja za "zapadne" vrijednosti kao što su demokracija i slobodno tržište. [uredi - уреди] Različita značenja i evolucija pojma Historijski razvoj pojma "Zapad" je relativno teško pratiti, s obzirom da se on u svom današnjem smislu počeo pojavljivati relativno kasno, tek u 19. i 20. vijeku. Prva kultura koja se, uvjetno rečeno, smatra zapadnom je antička Grčka. Ona je kroz kolonizaciju i trgovinu te tako stvorene kontakte s raznim narodima razvila manje-više oštru podjelu na narode i naselja koja su govorila grčki, kao i ona koji nisu, za koje je korišten izraz "barbari". Sami Grci nikada nisu koristili izraz "Zapad" i "Istok", s obzirom da je "barbara" bilo na raznim stranama svijeta. Jedan od ključnih događaja koji je doprinio tom procesu su bili grčko-perzijski ratovi, koji su istaknuli ne samo razlike po pitanju jezika i kulture, nego i političke organizacije i vojne taktike. Takve okolnosti su dovele do razvoja specifična umjetnosti, književnosti, ali, najviše od svega i filozofije koja će postati jednim od temelja zapadne misli. [uredi - уреди] V. također [uredi - уреди] Reference Dobavljeno iz "http://sh.wikipedia.org/wiki/Zapadni_svijet" Kategorije: Kulturne sfere | Eurocentrizam

