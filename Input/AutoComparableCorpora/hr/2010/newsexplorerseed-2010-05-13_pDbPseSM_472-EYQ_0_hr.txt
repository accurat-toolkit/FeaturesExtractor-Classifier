Nizozemski dječak koji je čudom preživio pad libijskog putničkog zrakoplova zove se Ruben van Assouw, a u nesreći su poginuli njegovi roditelji i stariji brat s kojima je bio na safariju u Južnoafričkoj Republici, piše lokalni nizozemski list Brabants Dagblad iz Tilburga, gdje živi Rubenova obitelj. Ruben (9), brat Enzo (11), majka Trudy (41) i otac Patrick (40) odlučili su otići na safari kako bi proslavili godišnjicu braka. Rubenova baka izjavila je kako su članovi obitelji otputovali u Libiju gdje će biti s dječakom dok se ne bude mogao vratiti u Nizozemsku. Dr. Sideq Ben Dalla, kirurg bolnice u Tripoliju rekao je lokalnom listu poslije operacije da je "dječak zadobio višestruke prijelome kostiju u donjem dijelu tijela". Posvjedočio je da ima i otekline u lubanji te da nije sposoban micati bilo koji dio tijela. Operacija, započeta u 14.10 sati trajala je četiri sata, "a dječak ostaje pod intenzivnom njegom jer je u kritičnom stanju", rekao je dr. Ben Dalla. Lokalni dnevnik The Tripoli Post doznao je da je dječak otkriven bez svijesti među krhotinama srušenoga aviona, ali je već bio u komi. Libijski zrakoplov, koji je letio iz Južnoafričke Republike, srušio se u srijedu pri slijetanju blizu zračne luke u Tripoliju. Pouzdano se zna da je poginulo više od 100 ljudi, a spasilačke ekipe su jučer do 16 sati iznijele 96 tijela. Dopisnik TV-stanice Al-Jazeera tvrdi da je preživio i kopilot. Na popisu ljudi koji su letjeli imena su 92 putnika i 11 članova posade. Posadu su činili samo libijski državljani. Ne zna se je li Libijaca bilo i među putncima. Uzrok pada zrakoplova zasad nije poznat. - Zrakoplov je eksplodirao pri slijetanju i potpuno se raspao - izjavio je neimenovani libijski dužnosnik za AFP. Libijske vlasti isključile su mogućnost terorističkoga napada. Europske satelitske snimke pokazuju da je oblak pepela iz islandskoga vulkana bio više desetaka kilometara zapadno od Tripolija. Nizozemska glasila tvrde da je u zrakoplovu bio 61 nizozemski državljanin na povratku s odmora u Južnoafričkoj Republici. Ostali su većinom bili Britanci i Južnoafrikanci, javlja Daily Mail. Zrakoplov tipa Airbus 330-200 u vlasništvu je libijske tvrtke Afriqiyah Airways. Glasnogovornica Afriqiyah Airways izjavila je za CNN da je zrakoplov letio iz Johannesburga te da je nakon zaustavljanja u Tripoliju trebao nastaviti let prema londonskom aerodromu Gatwick. Ruben nije prvo dijete koje je preživjelo pad zrakoplova. Prošle godine 14-godišnja djevojčica Bahia Bakari jedina je preživjela pad Airbusa 310-300 u Jemenu. Prije sedam godina trogodišnjak Mohammed al-Fatih preživio je pad sudanskog putničkog zrakoplova. Među 19 preživjelih u nesreći na madridskom aerodromu u kolovozu 2008. bilo je čak troje dece. Britanski pedijatar ima objašnjenja za ta preživljavanja. - To je čista fizika. Djeca imaju kraće udove, u tijelu imaju veći postotak vode što ih čini otpornijim na ozljede, a tkivo im se brže oporavlja. Prednost je djece u tome što su fizički manja. Manja masa znači i manju brzinu prilikom udarca u prepreku. Kad do udarca dođe djeca imaju još jednu prednost, a to je veća elastičnost kostiju - smatra dr. Alistair Sutcliffe, pedijatar s University Collegea u Londonu.

