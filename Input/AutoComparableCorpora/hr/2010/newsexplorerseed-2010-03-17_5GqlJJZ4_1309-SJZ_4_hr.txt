Najmanje 57 osoba poginulo je u snažnom potresu koji je pogodio indonezijski otok Javu, a strahuje se da će broj biti još veći. Potres je bio jačine 7 stupnjeva po Richteru, a na neko je vrijeme bila proglašena i opasnost od tsunamija. Epicentar potresa bio je 250 kilometara južno od Jakarte. Tristotinjak ljudi je ranjeno, a deseci se još uvijek vode kao nestali. Tisuće kuća i zgrada sravnjene su sa zemljom. Spasioci pretražuju ruševine, jer se sumnja da se pod ruševinama nalazi još ljudi. U gradu Tasikmalaja, oko 100 km od Jakarte, uništene su tisuće kuća i zgrada, a oštećeno ih je oko 18.000. Mnoge ceste u okolici grada uništene su, pa to dodatno otežava spašavanje. Oprema koja olakšava pretraživanje ruševina ne može niti doći do nekih mjesta. Zgrada trgovačkog centra u Cirebonu također se srušila, a pod njenim ruševinama ostala je zarobljena jedna 12-godišnja djevojčica. Više desetaka ljudi je ozlijeđeno zbog stampeda koji je nastao kada su pokušali pobjeći na ulicu. Oko 5.000 ljudi potražilo je sklonište u postavljenim šatorima. Među njima su oni koji su ostali bez domova, ali i oni koji koji strahuju od kasnijih potresa, uobičajenih nakon velikih potresa. Prikaz veće karte

