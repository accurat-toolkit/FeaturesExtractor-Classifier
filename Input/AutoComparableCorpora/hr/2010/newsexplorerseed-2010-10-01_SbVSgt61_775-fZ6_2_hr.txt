Ekvadorske oružane snage oslobodile su predsjednika Rafaela Correu iz bolnice u Quitu i izvele ga iz okruženja prosvjednika nezadovoljnih vladinim mjerama štednje. Pobuna je počela kada je oko tisuću policajaca zauzelo najveću policijsku bazu u glavnome gradu Quitu i zračnu luku. Protestiraju protiv novog zakona kojim se ukidaju policijska odličja i bonusi. Predsjednik Correa pokušao je smiriti policajce, no dočekan je povicima i negodovanjem pa se sklonio u obližnju bolnicu odakle se telefonom javio lokalnoj televiziji. Rekao je da je pokušan državni udar nakon čega je vlada proglasila izvanredno stanje. Predsjednika Correu vojska je iz bolnice iznijela u bolničkim kolicima i s maskom za kisik kako bi se zaštitio od suzavca koji su vojnici upotrijebili pri njegovu spašavanju. U vojnoj operaciji oslobađanja ekvadorskog predsjednika dvije su osobe poginule, a 37 je ranjeno. Potpora predsjedniku Correi Predsjednici Unije južnoameričkih zemalja (UNASUR) sastali su se iza zatvorenih vrata u Buenos Airesu kako bi pružili potporu ekvadorskom predsjedniku. Stanje u Ekvadoru je pod nadzorom, rekla je argentinska predsjednica Cristina Kirchner, koja je nešto ranije telefonski razgovarala s Correom. Predsjednici bi nakon tog izvanrednog sastanka na vrhu trebali donijeti izjavu o nužnosti obrane demokracije, prenosi Hina.

