I koga u Sloveniji sada briga što je to bila najdosadnija utakmica od početka turnira i što im je Alžirac Ghezzal otvorio vrata pobjedi nepromišljeno skupivši dva žuta kartrona... Koren zabio 200. gol – Bili smo nervozni, u grču, ali odigrali smo kao prava momčad. Odgovorno, pametno i strpljivo –kazao je slovenski izbornik Matjaž Kek. A kad se već spominje umjetnički dojam, Kek ima spreman odgovor: – Pa zna se da mi nismo Brazil. Što dalje? Ništa, idemo u Johannesburg na pivo, a sutra počinjemo pripreme za sljedeću utakmicu s Amerikancima. Robert Koren, igrač bez kluba (do jučer WBA), postigao je pobjedonosni pogodak, 200. u povijesti slovenske reprezentacije. Bio je to poklon alžirskoga vratara nakon udarca s 20-ak metara. Noge su bile teške – Noge nam nisu bile lagane, ni izbliza kao nekidan u Mariboru protiv Novoga Zelanda. To je zbog nadmorske visine, ali i važnosti utakmice – pojasnio je Valter Birsa. Alžirci, koje je iz svečane lože bodrio Zinedine Zidane, ostali su nedorečeni, bez prave šanse. Ozračje u njihovoj selekciji ozbiljno je narušeno nakon što je kapetan Mansour preseljen na klupu. Čak je najavio da će zbog toga napustiti Svjetsko prvenstvo. Demoralizirani Alžirci najvjerojatnije će biti posljednji u skupini, a Slovencima su sada širom otvorena vrata drugoga kruga. Odlučujuća će biti bitka s Amerikancima. Pahor: Mali smo, ali dokazali smo da imamo veliko srce! Veliki navijač slovenske reprezentacije, premijer Borut Pahor, ekspresno je poslao čestitku nacionalnim junacima. “Bravo za epsku pobjedu! Mi smo mali narod, ali još smo jednom dokazali da imamo veliko srce. Ovo je tek početak”, stoji u Pahorovoj čestitki Kekovoj reprezentaciji. Slovenci su u Polokwaneu u gledalištu bili u podređenom položaju. Na tribinama je bilo deset tisuća Alžiraca jer je alžirska vlada platila studentima karte za sve tri utakmice u skupini i smještaj, dok su ostalim navijačima osigurali karte u pola cijene. Slovence je bučno bodrilo oko tisuću navijača. Poredak u skupini C: Slovenija 3, Engleska 1, SAD 1, Alžir 0.

