NEW YORK - Opća panika zavladala je u subotu navečer na glavnom njujorškom trgu Times Squareu nakon što je otkriveno da se u parkiranom automobilu nalazi bomba. Policijske snage odmah su reagirale i evakuirale trg, a bomba je na vrijeme deaktivirana. Gradonačelnik Michael Bloomberg i načelnik gradske policije Ray Kelly potvrdili su u nedjelju rano ujutro da su u terencu Nissan Pathfindera, parkiranom nasuprot kazališta na Broadwayu gdje su gledatelji u redu čekali na predstavu "Kralj lavova", pronađene plinske boce, neka vrsta praha, benzin i vremenski detonator. Izjavili su da je bila riječ o "amaterskoj, ali potencijalno vrlo smrtonosnoj napravi". Na prijetnju je prvi reagirao ulični prodavač majica koji je primjetio da iz parkiranog Nissan Pathfindera izlazi dim pa je upozorio najbližeg policajca, koji je evakuirao neposrednu okolicu te pozvao vatrogasce i policijske snage. "Jako smo sretni jer smo, zahvaljujući građanskoj budnosti i profesionalizmu policajca večeras izbjegli nešto što je moglo biti smrtonosan događaj", rekao je Bloomberg. Policijski pirotehničari su u međuvremenu uklonili sav zapaljivi materijal iz automobila i situacija se smatra sigurnom. "Ovaj je događaj podsjetnik da je New York i dalje glavna meta terorista", naglasio je gradonačelnik. Načlenik NYPD-a Kelly je kazao da su policijski pirotehničari iz Nissan Pathfindera, parkiranog na križanju 45. ulice i avenije Broadway s upaljenim motorom i sva četiri uključena pokazivača smjera, uklonili "tri plinske boce s propanom, dva kanistera s po 19 litara benzina, pirotehničke naprave za vatromet, dva sata na baterije, električne žice i druge komponenete". Dodao je da je u vozilu pronađen i zaključani sanduk za oružje. Kelly je istakao da registarske pločice na vozilu nisu odgovarajuće, već da pripadaju jednom kamionetu iz Connecticata, koji je završio na odlagalištu automobila. Odgovarajući na pitanja novinara, Bloomberg je rekao da se ne zna tko stoji iza napada, niti koji bi mu mogli biti motivi. Američki predsjednik Barack Obama izviješten je o incidentu i pohvalio je pravodobnu akciju njujorške policije.

