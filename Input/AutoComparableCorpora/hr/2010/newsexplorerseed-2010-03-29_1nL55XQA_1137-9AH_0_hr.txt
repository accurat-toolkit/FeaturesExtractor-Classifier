Crna kronika, Svijet Nedjelja, 28.03.2010. Tagovi: Kina, nesreće 14:28 Kina: Nakon poplave u rudarskom oknu ostala zatrpana 152 rudara Najmanje 152 rudara ostalo je zatrpano, nakon poplave, u rudniku ugljena u sjevernoj Kini, izvijestili su državni mediji. U trenutku nesreće, koja se dogodila u nedjelju poslijepodne po mjesnom vremenu, u rudniku, koji je još u izgradnji, nalazio se 261 rudar. 109 ih se uspjelo probiti na površinu, a 152 su ostala zarobljena pod zemljom, izvijestila je agencija Xinhua. Rudnik Wangjialing ključni je projekt čiju je izgradnju odobrila pokrajinska uprava, koja je predvidjela da, po završetku njegove izgradnje rudnik godišnje proizvodi oko šest milijuna tona ugljena. Pokrajina Shanxi, najpoznatija po proizvodnji ugljena u Kini, ima vrlo lošu sigurnosnu reputaciju kada je o rudnicima riječ. U studenome je nakon eksplozije u rudniku u blizini grada Jiexiua u istoj pokrajini poginulo 12 radnika. Jedan od najvećih problema kineske vlade je velik broj malih rudnika koji često rade ilegalno i imaju iznimno loše sigurnosne uvjete. Prema službenim podacima u Kini trenutačno postoji oko 10.000 rudnika, od čega je 90 posto manjih. (H)

