Vjeruje se da niko od 29 rudara zarobljenih prije pet dana u rudniku na Novom Zelandu nije više živ, pošto se u utorak navečer dogodila nova eksplozija koju niko nije mogao da preživi, saopćila je policija. Spasilačke ekipe uspjele su u utorak, nakon nekoliko pokušaja, da probuše prolaz do glavnog tunela u rudniku uglja Pike River na jugu Novog Zelanda, ali ih je iz otvora dočekao vreli zrak zasićen metanom i ugljenmonoksidom, što je onemogućilo spasioce da nastave s potragom, prenose u srijedu agencije. - Naše je uvjerenje da nitko nije preživio. To je jedna od najtragičnijih situacija u kojoj sam se našao kao policajac, izjavio je novinarima policijski inspektor Gary Knowles. - Nacija je u žalosti, izjavio je novozelandski premijer John Key, jer nema više nade da je preživjelo 29 rudara nestalih prije pet dana u rudniku Pike River, nakon druge eksplozije do koje je došlo u srijedu. - To je nacionalna tragedija. Mi smo nacija u žalosti, izjavio je premijer na pres-konferenciji. Najmlađi rudar je imao samo 17 godina, a nesreća se dogodila na njegov prvi radni dan. Nakon eksplozije metana u rudniku ugljena Pike River proteklog petka 29 rudara se našlo zarobljeno u 2,3 km dugom glavnom tunelu. Zbog straha od otrovnih plinova i novih eksplozija spasioci nisu mogli ući u rudnik, a pomoću robota i kamera pokušalo se utvrditi da li je itko preživio prvotnu eksploziju. Fena / BH Telecom

