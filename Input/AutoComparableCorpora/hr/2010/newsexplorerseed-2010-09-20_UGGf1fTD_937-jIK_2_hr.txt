Danas će u Afganistanu biti održani parlamentarni izbori, no za razliku od vremena talibanskog režima, sada se za mjesto u parlamentu bore čak 402 žene. Među njima svakako je najpoznatija 39-godišnja Shukria Barakazai, rijetka feministkinja u afganistanskom društvu koja se za prava žena borila i tijekom talibanske strahovlade. – Ostala sam u Kabulu i kada su grad osvojili talibani, prekinula sam studij koji sam pohađala i uvukla se u kuću. Nisam bila previše aktivna, ali prijelomni trenutak dogodio se 1999. godine kada sam se razboljela i pošla k liječniku. Talibani su me presreli na ulici i izbičevali jer sam se pojavila na javnome mjestu bez pratnje muškarca – kaže Sh. Barakazai za Večernji list. Poslije bičevanja odlučila se boriti protiv režima, a to je najbolje mogla učiniti školujući djecu koju su talibani htjeli držati u neznanju. – Osnovala sam ilegalnu školu u Kabulu u kojoj sam poučavala i djevojčice i dječake. Znala sam da samo obrazovane generacije mogu svrgnuti talibanski režim – kaže Sh. Barakazai. Ipak, pad talibana došao je dvije godine poslije s intervencijom NATO-ovih snaga, a Shukria je samo nekoliko mjeseci od prvog iskrcavanja marinaca u zemlju osnovala feministički tjednik Aina-E-Zan. Iako njezina redakcija nije imala ni jedno računalo, a sva se komunikacija odvijala telefaksom, Aina-E-Zan u kratko je vrijeme stvorio ime provokativnim temama o statusu žena u afganistanskom društvu. Časopis je postao toliko utjecajan da je 2004. međunarodna novinska organizacija World Press Review proglasila Shukriju Barakazai urednicom godine, a ta se novinarka prvi put kandidirala za parlament. – Znala sam da moram biti glas tihe većine – kaže Sh. Barakazai pošto je osvojila svoj prvi mandat. Ušavši u parlament, njezin suprug, milijunaš s kojim ima tri kćeri, nenajavljeno je doveo kući drugu ženu. – Bila sam strašno povrijeđena, nitko me ništa nije pitao. Od tada sam počela s kampanjom kako bih osvijestila Afganistanke da ne pristaju na položaj druge žene – kaže Sh. Barakazai koja se 2014. planira kandidirati za prvu predsjednicu Afganistana.

