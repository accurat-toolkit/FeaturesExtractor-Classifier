Novi strateški dokument NATO saveza govorit će i o jačanju partnerskih odnosa sa zemljama poput Južne Koreje i Japana Foto: ASSOCIATED PRESS U petak i subotu u Lisabonu se održava se summit NATO saveza. Predsjednici i premijeri 28 država članica raspravljat će – među ostalim – i o dvije ključne teme: budućnosti saveza i misiji u Afganistanu. Na summitu će se definirati nova strateška koncepcija, koja treba izraziti transformaciju kroz koju prolazi Sjeverno-atlantski savez. Posljednja 'strateška koncepcija' bila je usvojena prije 11 godina. Stručnjaci smatraju da je vrijeme da se definira nova koja će odrediti nove ciljeve i odgovornosti NATO-a, u svijetu koji se u prošlom desetljeću dramatično promijenio. Robert Hunter, bivši američki veleposlanik pri NATO savezu, kaže da će strateška koncepcija zacrtati ulogu NATO saveza u bližoj budućnosti "Prvo, tu je naglasak na međusobnu pomoć u obrani, u skladu s Člankom pet osnivačkog dokumenta NATO saveza. To je načelo 'svi za jednog, jedan za sve'. Tu više nije riječ o obrani teritorija, već o izazovima koji se mogu pojaviti na različitim mjestima i u različitim trenucima. Na primjer, terorizam ili prekogranični kriminal. Spomenut će se i sigurnost na energetskom planu. Kriminal u kibernetskom prostoru također će biti važna tema". Novi strateški dokument NATO saveza govorit će i o jačanju partnerskih odnosa sa zemljama poput Južne Koreje i Japana. Novu 'stratešku koncepciju' proanalizirala je posljednjih mjeseci skupina stručnjaka, na čijem je čelu bila Madeleine Albright, bivša američka državna tajnica. Sean Key, stručnjak za NATO savez koji predaje na sveučilištu Ohio Wesleyan, očekuje da će dokument biti prilično razvodnjen. "Radio sam na posljednjem takvom dokumentu. U njima su ciljevi vrlo nisko postavljeni, takav je i jezik koji se u njima koristi, samo kako bi sve članice pristale na njegov tekst. A sada je na tekst utjecalo gotovo trideset članica". Na summitu u Lisabonu govorit će se i o misiji u Afganistanu, gdje je danas oko 130 tisuća vojnika NATO saveza. Misija ima tri cilja. Prvi je pomoći lokalnim vlastima da obnove i stabiliziraju zemlju. Drugi cilj je obuka afganistanske vojske i policije. Treći cilj je gušenje talibanskog ustanka na jugu zemlje. Robert Hunter kaže da je buduća strateška koncepcija povezana s misijom u Afganistanu. "U Europi postoji gotovo konsenzus da se nikad više ne treba ići u misiju koja bi nalikovala ovoj u Afganistanu. Mislim da niti u Americi nema apetita za tako nešto. NATO sada mora odlučiti što nakon Afganistana, koja je njegova svrha. Međutim, na određivanje ciljeva i strategije utječe konačni ishod misije u Afganistanu. A kakav će on biti, znat ćemo tek za koju godinu". Sean Kay slaža se s ovom ocjenom. "Činjenica da su Sjedinjene Države morale u Afganistan poslati pojačanja od oko 30 tisuća vojnika govori da NATO nije u toj misiji djelovao onako kako se očekivalo. Ako NATO nije u stanju odgovoriti na ovakve izazove, onda to otvara pitanja o njegovoj budućoj strateškoj koncepciji". Ne očekuje se da će europska članice ponuditi dodatne snage za afganistansku misiju. Očekuje se da će NATO zatražiti od članica da u Afganistan pošalju više vojnih instruktora koji bi radili s afganistanskom vojskom. To bi bilo u skladu s i s traženjima vlade Afganistana, koja je postavila 2014. godinu kao rok da njezine snage preuzmu primarnu odgovornost za sigurnost zemlje.

