Autor: Merita Arslani Objavljeno: 01.02.2010 Sve dok je Engleska igrala dobro na terenu, Terryju su prešutno oprošteni i kocka, alkohol, kokain i nevjera, no tome je očito došao kraj John Terry danas je itekako osjetio posljedice svog “šaranja”, ali i potpuno gnjusnog čina plaćanja pobačaja svojoj ljubavnici i “nagrađivanja” sa 20.000 funti kako bi joj bilo lakše. Terryjeva supruga Toni u ponedjeljak je s njihovom djecom, blizancima Georgiejem Johnom i Summer Rose otputovala u Dubai, a prethodno mu je preko prijatelja ostavila poruku da traži razvod. Toni se uopće ne šali jer je najavila da će za odvjetnicu angažirati Fionu Shackleton čiji su klijenti u svojim brakorazvodnim parnicama bili Paul McCartney i Madonna. A znamo kako je to prošlo. Madonna i Paul na kraju su bili zadovoljni i - puni novca. VEZANE VIJESTI Vijesti Ponižena ljubavnica Vanessa Perroncel također će “uzvratiti udarac” i već je danas zaprijetila da će cijelu priču o svojoj aferi s poznatim nogometašem ispričati medijima. Trenutno je jedino pitanje koje će novine dobiti priču jer Vanessa preko svog agenta Maxa Clifforda traži najbolju ponudu. Naime, sigurno nitko ne očekuje da će Vanessa svoju priču dati besplatno, ali britanski tabloidi ionako već čekaju u redu ispred njezinih vrata i čekaju da saznaju koliko će koštati “najsočniji trač na Otoku” u posljednjih deset godina. On je varao, Toni opraštala No, kako je za medije izjavio Clifford, Perroncelova ima još jednu nedoumicu, a to je njezin četverogodišnji sin. - Vanessa o svemu mora dobro razmisliti jer nije sigurna kako će cijela afera utjecati na njezina sina. Nije bila baš spremna za ovoliki interes medija i normalno je da se pita što da radi. Zajedno smo prošli sve moguće scenarije, od toga što bi se dogodilo da sve ispriča, a što bi se dogodilo ako bude šutjela. Sada čekam njezinu odluku - rekao je Clifford. Problemi za Terryja ne završavaju samo s prijetnjama njegove supruge i ljubavnice, već i sve glasnijim pozivima sportskih institucija u Engleskoj kako bi Terry trebao odstupiti s mjesta kapetana engleske nogometne reprezentacije. Ministar sporta Gerry Sutcliffe danas je izjavio da je Terryjeva uloga kao kapetana nacionalne momčadi vrlo upitna. Međutim, John Terry ni prijašnjih godina nije davao previše razloga da mu se vjeruje, ali sve njegove afere nisu dobivale neki pretjerani publicitet upravo zbog činjenice da je “vođa” nogometne reprezentacije, koja je u Engleskoj svetinja. Dokle god je Engleska dobro igrala na terenu, Terry nije pretjerano dobivao “po prstima” zbog svojih nepodopština. No, od petka se sve promijenilo i gotovo da nema engleskih novina koje iz naftalina nisu izvukle Terryjeve gluposti koje su mu gotovo bile oproštene. Za početak, Terry je svoju suprugu prevario devet puta prije braka, a svaki put kada bi mu Toni oprostila, Terry je davao izjave kako je više nikada neće prevariti i obećavao da će joj podariti sreću koju zaslužuje. To isto je čak ponovio na dan njihova vjenčanja dok su razmjenjivali zavjete te istaknuo kako se više nikada neće dogoditi da završi s drugom ženom. Nije prošlo dugo do prve sljedeće prijevare kada je jedna 17-godišnjakinja za The Sun rekla da je s Terryjem imala seksualni odnos u parku, nakon što mu je prišla na cesti i tražila autogram. To naravno nije bilo zadnji put da je Terry uletio u zabranjeni odnos, a Toni mu je svaki put opraštala i nastavila raditi kao kozmetičarka iako njezin suprug zarađuje više od 170.000 funti tjedno. Disfunkcionalna obitelj Ono što je posebno ironično, Terry je prošle godine u Engleskoj dobio titulu “oca godine”. - To mi je velika čast. Osvojio sam puno trofeja u svojoj karijeri, ali ovaj mi je najdraži. Obitelj mi je sve na svijetu i jako sam ponosan - komentirao je tada Terry. Međutim, Terry je u raznim situacijama pokazao da zaslužuje nadimak Captain Controversy (Kapetan Kontroverza). Godine 2001., nedugo nakon 11. rujna, s trojicom prijatelja na aerodromu Heathrow mrtav pijan ismijavo je američke turiste i šalio se na račun terorističkih napada. Kažnjen je tako da je ostao bez dvotjedne plaće. Nekoliko mjeseci poslije potukao se s barmenom u jednom londonskom pubu, a priče o njegovim pijanstvima i kockanjima više se ni ne broje. Osim kocke i alkohola, Terry ima još jedan porok, a to je kokain. No, može se reći da je cijela obitelji Terry disfunkcionalna. Njegov otac Ted prošle je godine tajno snimljen kako prodaje kokain jednom novinaru koji se predstavio kao kupac. Nekoliko mjeseci prije toga, njegova majka Sue uhvaćena je u krađi. Još gori od Woodsa Sue Terry je u lancu trgovina Marks & Spencer uhvaćena u krađi odjeće i japanki, a u najvećem lancu supermarketa Tesco uhvaćena je kako krade hranu za kućne ljubimce i slatkiše. Policiji je ispričala da nema pojma zašto je ukrala sve te stvari, jer joj ni ne trebaju. Ono što je posebno bizarno, s njom je u društvu dok je krala bila majka Terryjeve supruge Toni, Sue Poole. Obje su krale poput nekakvih klinki, a policija ih je zaustavila dok su na parkiralištu Tescoa trpale stvari u prtljažnik automobila koji je vozila Terryjeva majka. Terryju su danas okrenuli leđa i njegovi suigrači, koji su danas dali podršku svom kolegi Wayneu Bridgeu, nogometašu kojemu je Vanessa bivša djevojka. Naime, ona je bila Terryjeva ljubavnica dok je bila u vezi s Bridgeom, koji je danas rekao da neće igrati za Englesku dok god će Terry biti kapetan reprezentacije, u čemu su ga podržali gotovo svi reprezentativci. Trener Fabio Capello navodno je pod velikim pritiskom da izbaci Terryja iz momčadi ne samo kao kapetana, već i kao igrača, što bi moglo značiti da Terry neće ići u Južnu Afriku. Mediji ga nazivaju novim Tigerom Woodsom, a neki idu čak tako daleko i ističu da je još gori od njega. Naime, kako pišu komentatori Telegrapha, ono po čemu se Terry razlikuje od Woodsa je činjenica da Terry nema nimalo srama. Broj preporuka: 11 Objavi na Facebooku Više o... FACEBOOK KOMENTARI

