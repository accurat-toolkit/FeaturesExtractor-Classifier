Naravno da dioničari nisu mogli ostati hladni gledajući kako Jobs gomila gotovinu u visini jedne petine tržišne kapitalizacije kompanije, a da oni od toga (još) nemaju vidljive koristi, pa je ipak morao dati (nekakav) odgovor na jučerašnjem Appleovom godišnjem okupljanju. Pitanje je koliko će s tim odgovorom biti sretni, jer on im je poručio da otkup dionica ili podjela dividendi ne bi imali trajni efekt na vrijednost dionica Applea, koje još od listopada titraju na razni od oko 200 dolara, a u 2009. ostvaren je prinos od 1,43 posto. "Kad razmišljamo o velikim, hrabrim stvarima, znamo ako moramo nešto kupiti, neki djelić slagalice, kako bismo to veliko i hrabro učinili stvarnim, da za to moramo ispisati ček," kaže Jobs, ne dajući ničim do znanja ima li on u ovom trenutku neku metu na vidiku ili ne. No, analitičari komentiraju da oni u ovom trenutku zapravo nemaju kupiti ništa što bi odgovaralo Jobsovom opisu, a što bi k tome još bilo usklađeno s njihovom poslovnom kulturom (takvih tvrtki i inače je (pre)malo). Apple doduše jest u posljednje vrijeme obavio nekoliko akvizicija, no to je zapravo sve bio sitniš u usporedbi s hrpom gotovine s kojom u ovom trenutku raspolažu, a velike akvizicije jednostavno nikada do sada nisu ni bile dio njihove poslovne politike. Možda Jobs smatra da gospodarstvo još uvijek nije izišlo iz krize te da je za kvalitetan opstanak najsigurnije raspolagati neograničenom likvidnošću? Pa, zapravo je dao naslutiti tako nešto. "Naša prosudba i naš instinkt kažu nam da taj barut ostavimo na suhom upravo tamo gdje jest, jer će nam jednog od ovih dana biti strašno dobro imati ga pri ruci," najavio je Jobs u proročanskom stilu. Iako se govorkalo o namjerama Applea da obavi stock split, Jobs se te teme uopće nije dotaknuo. www.seebiz.eu

