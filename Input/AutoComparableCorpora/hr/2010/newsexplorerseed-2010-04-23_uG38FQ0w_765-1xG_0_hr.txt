UPDATE (23/04/10): Zračni je promet u međuvremenu normaliziran, no ostavljam članak online za slučaj da vas alternativni načini prijevoza na otok i s njega ipak zanimaju ili vam zatrebaju u budućnosti, tim više što su problemi zbog erupcije vulkana na Islandu i dalje mogući. Dok su zračne linije u prekidu zbog oblaka vulkanske prašine koji se u međuvremenu nadvio nad gotovo cijelu Europu, i ostala su prijevozna sredstva opterećena do maksimuma u svim smjerovima. Kako bih barem nekako pokušao pomoći onima koji su se zatekli u Britaniji a trebali su u međuvremenu već otputovati, evo zbirke korisnih linkova i resursa za pronalaženje alternativnih načina prijevoza. Satelit Terra (NASA) preletio je iznad vulkana 16. travnja oko podneva i snimio ovu fotografiju korištenjem svojeg instrumenta MODIS. Oblak prašine proteže se od Velike Britanije do Njemačke (desno), uključujući i velika područja Francuske, Belgije i Nizozemske. (Foto: NASA/MODIS Rapid Response Team) Sve su zračne linije nad Europom trenutačno u prekidu. Britanski zračni prostor do daljnjega je zatvoren. British Airways je otkazao sve letove koji bi inače bili planirani za nedjelju i ponedjeljak. Ryanair je otkazao sve letove u Europi, uključujući i one prema Britaniji i iz nje, do ponedjeljka u 13 sati, baš kao i easyJet. Lufthansa i Croatia Airlines također su otkazale sve letove do daljnjega. Wizzair je također otkazao sve letove između Zagreba i zračne luke Luton. Izvjesno je da će se svi ovi periodi produžiti i posve je moguće da se rastegnu na još dana, no svi su prijevoznici na svoje webove postavili aktualne informacije s uputama oko toga kako dobiti povrat plaćenog novca – kako biste barem njime mogli planirati nastavak svoga putovanja – te redovito obnavljaju ove obavijesti s daljnjim informacijama. Stoga je to prvo mjesto koje biste trebali posjetiti i pogledati aktualne informacije. Trenutačno nitko nije voljan predviđati kada bi se zračni prijevoz mogao normalizirati budući da vulkanska prašina može predstavljati uistinu veliku opasnost za zrakoplove te rezultirati poteškoćama, nesrećama ili velikim materijalnim štetama na zrakoplovu i motorima. Željeznica Eurostar je najbrži način za odlazak s otoka. Cijena jednosmjerne karte do Pariza je oko 200 eura. Na liniji prometuju dodatni vlakovi (i do njih 8 dnevno) a u Eurostaru kažu da im je jučerašnji dan bio najprometniji u povijesti. Karte je prilično teško dobiti – navodno ih nema za sljedećih nekoliko dana, osim ukoliko imate baš jako puno sreće i upadnete na neki od posebnih dodatnih vlakova. Imajte na umu da je vlak u svakom slučaju najskuplja opcija. Uspijete li doći vlakom do Pariza, dalje bi trebalo biti relativno jednostavno – također vlakovima. Brzi vlak do Stuttgarta (TGV) te potom direktni vlak do Zagreba čine se u tom slučaju kao jedno od mogućih rješenja. Autobusi Autobusi nisu najbrži, ali su najpovoljniji način odlaska iz Britanije. U okviru mreže Eurolines, europske mreže autobusnih linija za dulja putovanja, britanski National Express ima nekoliko linija prema Europi. Autobusi polaze s londonskog Victoria Coach Station. Sudeći po informacijama s weba i s terena, čini se da su daleko veće šanse da ćete se uspjeti ukrcati na neki od ipak većeg broja autobusa nego u Eurostarov vlak jer karata za autobusne linije ima. Autobusne su linije također pojačane. Vjerojatno niste raspoloženi za sjedenje u autobusu gotovo 32 sata, no ako su sve ostale opcije iscrpljene i nedostupne te nemate izbora, Eurolines nudi i sljedeću kombinaciju autobusa za Zagreb – s presjedanjem, ali gotovo bez ikakvog čekanja: polazak s Victoria Coach Stationa u 20:30, dolazak u Frankfurt, čekanje 45 minuta te presjedanje na autobus za Zagreb. U Zagreb ćete stići dva dana kasnije u 04:00 ujutro. Iscrpljujuće fizički, ali ne previše i financijski – £130. Neke od ostalih opcija koje imaju smisla su: Trajekti Preko La Manchea (Engleskog kanala) možete krenuti i trajektom. Međutim, vjerojatno je bolje kupiti autobusnu kartu i na taj način osigurati prijelaz ovog kanala nego putovati do engleske obale te potom ponovno u Francuskoj razmišljati kako i čime dalje. Ipak, ukoliko se odlučite za ovakvu avanturu, stoje vam na raspolaganju sljedeće trajektne linije, a glavno i najpraktičnije mjesto polazišta prema kojemu biste se trebali uputiti je Dover. Do njega je lako stići bilo kojim prijevoznim sredstvom (autobusom ili vlakom). Trajektne linije koje stoje na raspolaganju su: Druge ideje? Ukoliko imate još neku dobru ideju koja bi mogla pomoći onima koji razmišljaju kako se iz Velike Britanije vratiti kući prije normalizacije zračnog prometa ili se možda i sami nalazite u toj situaciji pa ste razmotrili ili uspješno organizirali povratak nekom drugom kombinacijom prijevoznih sredstava, podijelite to s nama u komentarima!

