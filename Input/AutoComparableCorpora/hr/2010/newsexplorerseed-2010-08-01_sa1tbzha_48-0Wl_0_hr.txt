Najbliže što Amerikanci mogu doći vjenčanjima europskih kraljevskih obitelji dogodit će se danas - u mjestašcu Rhinebeck, oko 150 kilometara sjeverno od New Yorka, na imanju Astor Courts. Vjenčat će se 30-godišnja Chelsea Clinton i 32-godišnji Marc Mezvinsky. Za poseban dan u životu jedine kćerke bivšeg američkog predsjednika Billa Clintona i aktualne državne tajnice Hillary Clinton nikakav trošak nije prevelik, pa se procjenjuje kako će vjenčanje, na kojemu će se okupiti 500 uzvanika, koštati oko 3,5 milijuna eura. Oko 500.000 eura utrošeno je na postavljanje šatora ispred glavne zgrade na imanju, gotovo 350.000 eura koštaju cvjetni aranžmani u kojima dominiraju ljiljani i orhideje. Gostima će biti na raspolaganju luksuzni prijenosni zahodi s porculanskim školjkama, dizajnerskim toaletnim papirom i mogućnošću izbora glazbe, a sve to stajat će više od deset tisuća eura. Peterokatna svadbena torta ima cijenu od 7500 eura, a kreirao ju je Ron Ben-Israel koji potpisuje i svadbenu tortu na gay vjenčanju u filmu “Seks i grad 2”. Budući da je Chelsea veganka već desetak godina, na jelovniku uz mesne delicije naći će se i vegetarijanska, veganska i hrana bez glutena. Mediji nisu uspjeli doznati čiju će haljinu nositi Chelsea, izbor je sužen na dva imena - Vera Wang i Oscar de la Renta, ali cijena je poznata - oko 17.000 eura, dok će mladenka nositi nakit vrijedan oko 170.000 eura. Na sigurnosne mjere, koje uključuju zonu zabrana letova iznad lokacije vjenčanja, blokiranje okolnih cesta, policijske pse i ostalo, potrošit će se oko 140.000 eura, a transport gostiju, među kojima će biti Oprah Winfrey, Steven Spielberg, Ted Turner, Barbra Streisand, ali ne i predsjednik Barack Obama, koji navodno nije pozvan, koštat će oko 350.000 eura. Dakako, roditelji mladog para mogu priuštiti svojoj djeci takav raskoš. Bill i Hillary Clinton, navodno, između 2000. i 2007. godine zaradili su oko 70 milijuna dolara. Marc je sin razvedenih roditelja - nekadašnje NBC-jeve reporterke Marjorie Margolies-Mezvinsky i Edwarda M. Mezvinskog, a oboje su bili i članovi Kongresa. Chelsea i Marc, koji je odrastao s desetero braće i sestara, bioloških i usvojenih, prijatelji su iz tinejdžerskih i studentskih dana, par su postali prije pet godine, a zaručili su se prošle jeseni. Chelsea je tada dobila milijun dolara vrijedan dijamantni zaručnički prsten. Marc i sam jako dobro zarađuje kao investicijski bankar, a Chelsea je nakon studiranja povijesti na Stanfordu i magistriranja iz međunarodnih odnosa na Oxfordu, radila za newyoršku konzultantsku tvrtku McKinsey & Company, a trenutačno studira javno zdravstvo na Sveučilištu Columbia. Osim sjajnog obrazovanja i političke obiteljske pozadine, mladi par ima još nešto zajedničko - očevi su im imali veliki skandal. Bill preljubničku aferu u Bijeloj kući, dok je Ed Mezvinsky proveo pet godina u zatvoru zbog serije prevara i on će, navodno, biti na obredu vjenčanja, ali ne i kasnije na primanju. marija čović

