U velikom članku pod naslovom "Runaway General" ("Odbjegli general"), general McChrystal i njegovi pobočnici izrazili su nimalo laskavo mišljenje o američkom veleposlaniku u Kabulu, o savjetniku za nacionalnu sigurnost, posebnom izaslaniku za Pakistan i Afganistan, pa čak i podpredsjedniku i samom predsjedniku, vrhovnom zapovjedniku. Bivši specijalac koji je na čelo postrojbi u Afganistanu postavljen 2009. u intervjuu je žestoko kritizirao veleposlanika Karla Eikenberryja zbog "izdaje" tijekom debate o povećanju broja vojnika u Afganistanu, rekavši: "Drag mi je Karl, znamo se godinama, ali nam ovako prije nisu govorili. On je taj koji vodi ziherašku politiku da bi u povijesti bio opisan kao netko tko je bio u pravu." O savjetniku za nacionalnu sigurnost Jamesu Jonesu McChrystalovi pobočnici govore kao "onom klaunu koji još nije izašao iz 1985.", specijalni izaslanik Richard Holbrooke "stalno šalje e-mailove koje se ne isplati ni otvoriti", a sastanak s Obamom prije godinu dana McCrhystalovi pobočnici opisuju kao "desetominutno slikanje": Predsjednika Baracka Obamu naljutilo je profil magazina za koji je genral dao intrevju i u njemu kritizirao najviše dužnosnike. Glasnogovrnik Bijele kuće Robert Gibbs kazao je da je McChrystal načinio ogromnu grešku u procjeni. Nakon što je intervju "procurio" u javnost (novi broj Rolling Stonea je na kioscima u petak), Zapovjednik združenog stožera, admiral Mike Mullen, je telefonski priopćio McChrystalu da je "jako razočaran", a general je iz Afganistana pozvan u Bijelu kuću na razgovor. U službenoj izjavi, McChrystal se ispričao za "pretjerane" izjave: - Nudim moju iskrenu ispriku za ovaj članak. Bila je to greška koja ukazuje na pogrešnu procjenu i nije se trebala dogoditi. Tijekom svoje karijere, živio sam po načelima osobne časti i profesionalnog integriteta. Ono što se odražava u ovom članku daleko je od tih standarda. Ja predsjednika Obamu i njegov tim za nacionalnu sigurnost i civilne vođe i vojnike koji se bore u ovom ratu poštujem i divim im se, i odlučno sam ustrajan da se pobrinem za njegov povoljan ishod. Glasnogovornik NATO-a James Appathurai rekao je da je članak u Rolling Stoneu "neugodan", ali je glavni tajnik NATO-a Anders Fogh Rasmunssen izjavio da "ima puno povjerenje u generala McChrystala kao NATO-zapovjednika i u njegovu strategiju". Komentatori poput Quentina Sommervillea (BBC) ističu da je intervju potvrda onog na što se davno sumnjalo: da su razlike u mišljenjima vojnog i civilnog vrha SAD prilično duboke i teško premostive.

