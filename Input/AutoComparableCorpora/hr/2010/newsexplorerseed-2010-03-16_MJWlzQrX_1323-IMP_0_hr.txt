Manchester United je u prvoj utakmici u Milanu stvorio značajnu prednost koja im daje veliki temelj za nadu u plasman u četvrtfinale, no ovaj dvoboj je daleko od riješenog pa Alex Ferguson svoju momčad poziva na oprez. "Pobjeda u Milanu je bila od velikog značaja za nas. Možda smo mogli riješiti sve sredinom drugog poluvremena, ali Seedorfov gol pred kraj utakmice je zadržao neizvjesnost što se tiče konačnog ishoda. Milan mora postići gol, što bi igru trebalo učiniti otvoreno. Mislim da mi nismo dobri u branjenju rezultata, tako da ćemo igrati svoju normalnu igru, a naša normalna igra znači napadanje. Prije tri godine oni su nas u drugoj utakmici pobijedili sa 3:0, ali pripreme za tu utakmicu su bile puno drugačije. Možemo pričati koliko hoćemo, ali moja momčad mora napraviti dobar posao i oni će to uraditi. Ubačaji su uvijek bili najveća snaga Davida Beckhama i mislim da će ti ubačaji i prekidi biti najveća prijetnja za nas." rekao je Ferguson. Trener Milana Leonardo utakmicu najavljuje riječima. "Mislim da moje samopouzdanje ima temelj u onome što radimo, načinu na koji igramo. Čak i u prvoj utakmici u našoj igri je bilo puno toga pozitivnog i ovo je još uvijek otvoren dvoboj. Igrali smo dobro i prije i poslije prve utakmice, tako da imam povjerenja u naše izdanje u ovom susretu. Ove utakmice su uvijek nešto drugo u odnosu na prvenstvene utakmice. Teško je pripremati se za utakmicu kada znate da morate ići na neki određeni rezultat. Mislim da u ovim utakmicama taktika ne igra toliku ulogu kao pristup igrača. Mi u momčadi imamo širok izbor igrača, a veliki dio njih je navikao igrati u ovako velikim utakmicama. Jasno da je David Beckham važan igrač za nas i mi ćemo odluku o momčadi donijeti na osnovu niza kriterija, ali znamo da on ima puno iskustva i da se možemo na njega osloniti ako bude trebalo." Dvanaest je godina David Beckham proveo na Old Traffordu, a sada se prvi put vraća na teren tog stadiona otkako je 2003. godine preselio u madridski Real. Engleski mediji stoga su njemu posvetili puno više pozornosti nego najavi same utakmice. Posljednji put kada je igrao na Old Traffordu bilo je to upravo protiv njegovog budućeg kluba Reala, kada je ušao sa klupe i postigao gol. Kod Manchester Uniteda lista povrijeđenih je poduža, pa Ferguson u ovoj utakmici ne može računati na Johna O'Sheu, Ryana Giggsa, Michaela Owena, Andersona i Wesa Browna, dok je još uvijek upitan Jonny Evans. Michael Carrick ne može igrati zbog žutih kartona, a suspenzija prijeti i Nemanji Vidiću. Najvažnija vijest za navijače ovog kluba je da se u momčad vraća njihov najbolji igrač ove sezone, Wayne Rooney. Gotovo bi od jednakog značaja za Milan bio povratak Alexandrea Pata, no njegov je nastup još uvijek pod znakom pitanja, iako je posljednjih dana trenirao sa momčadi. Massimo Oddo sigurno neće igrati zbog ozljede, dok suspendiranih nema, a suspenzija prijeti Ronaldinhu i Abateu. Objavio/la mersed9ak u 14:13, 0 komentar(a), print, #

