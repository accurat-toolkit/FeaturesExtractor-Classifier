Sudbina Iraka sada je u rukama iračkih lidera. Iračko upravno vijeće u ranijem sazivu je raspušteno i zamijenjeno novom privremenom vladom Iraka. Lakhdar Brahimi, specialni povjerenik Ujedinjenih naroda, imenovao je 1. juna Ghazi Mashala Ajila al-Yawera novim privremenim predsjednikom Iraka. Gospodin al-Yawer je rodom iz plemena Shamar čiji su pripadnici i muslimani-suniti i muslimani-šiiti, inžinjer po obrazovanju i povratnik u Irak nakon pada režima Saddama Husseina kojeg su sa vlasti uklonile koalicione snage predvođene Sjedinjenim državama. “Iračani se raduju slobodnom, neovisnom, demokratskom, ujedinjenom i federalno ustrojenom Iraku” - istakao je gospodin al-Yawer. Irak će imati i dvojicu potpredsjednika a funkciju premijera privremene iračke vlade obavljaće Iyad Allawi, član bivšeg Upravnog vijeća Iraka i ugledni musliman-šiit. Predsjednik Bush naglašava da je imenovanje privremene vlade Iraka novi korak u ostvarenju snova iračkog naroda. Bush: To je potpuno suverena država sa reprezentativnom vladom koja štiti njihova prava i služi njihovim potrebama. Suverenost će na novu privremenu vladu biti zvanično prenijeta 30. juna. Međutim, napadi koji se sada dešavaju ukazuju na to da se slobodi Iraka “suprotstavljaju nasilnici koji ne samo da nastoje oboriti privremenu vladu, nego žele spriječiti bilo kakav napredak prema slobodi“ - istakao je gospodin Bush i dodao: Bush: Ostaćemo uz narod Iraka borbi protiv neprijatelja slobode i onih koji nasrću na demokratiju. Ubice znaju da je Irak centralni front rata protiv terora. Povratak tiranije u Irak ohrabrio bi teroriste, doveo do novih bombaških napada, novih odsijecanja glava i novih ubistava nedužnih ljudi širom svijeta.“ ”Izrastanje slobodnog Iraka kojim upravljaju Iračani ostaviće teroriste bez uporišta, diskreditirati njihovu suženu ideologiju i dati potreban podsticaj reformistima u tom dijelu svijeta. Slobodni Irak će biti presudan udarac terorizmu i pobjeda civiliziranog svijeta” - takođe je rekao američki predsjednik.

