Na ekonomskom forumu u Davosu sastalo se nekoliko ministara financija, bankara središnjih i privatnih banaka kako bi razgovarali o regulaciji financijskog tržišta o kojoj razmišlja nekoliko zapadnih vlada. Riječ je o neslužbenom sastanku na kojem nisu donesene nikakve odluke. Ipak, na njemu su bili francuska ministrica gospodarstva Christine Lagarde, predsjednik Europske središnje banke Jean-Claude Trichet i britanski ministar financija Alistair Darling pa je za pretpostaviti da nisu samo ćaskali. Svjetski gospodarski forum (WEF) ove godine se usredotočio na mjere za reguliranje financijskih tržišta za koje se zauzimaju američki predsjednik Barack Obama, francuski Nicolas Sarkozy i britanski premijer Gordon Brown. Ti prijedlozi izazivaju zabrinutost bankara, prenosi Hina. Ranije se na službenom dijelu foruma razgovaralo o Grčkoj. Premijer George Papandreou odbacio je medijska nagađanja da je njegova zemlja zatražila finacijsku pomoć i priznao da su sami krivi za dug. Poračunski deficit koji doseže gotovo 13% bruto nacionalnog dohotka namjeravaju sami riješiti. Naši europski partneri moraju shvatiti da je riječ o zajedničkim problemima u teškim vremenima za globalno gospodarstvo. Danas je to slučaj Grčke, no sutra se već može dogoditi nekom drugom, navodi Papandreou u dokumentu pripremljenom za Forum. Zbog sumnji da je vlada sposobna spustiti deficit na dopuštenih 3%, kamata na cjelokupni grčki dug skočila je za 1%. Upišite se za razoreni Haiti Na petodnevnom skupu, koji zadnjih dana siječnja u mondenom švicarskom zimovalištu tradicionalno okuplja svjetsku elitu, trebale bi se donijeti smjernice za pomoć potresom razorenom Haitiju te zacrtati reforme koje bi spriječile novi kolaps financijskih tržišta. Bivši američki predsjednik Bill Clinton, koji na skupu sudjeluje u u ulozi posebnog UN-ova izaslanika za Haiti, pozvao je direktore velikih i uspješnih tvrtki da s povjerenjem ulažu u tu zemlju uništenu katastrofalnim potresom. U govoru pred sudionicima WEF-a pozvao je direktore velikih tvrtki da se upišu na popis ureda posebno osnovanog za tu priliku u Davosu, u sklopu Foruma. Važna tema u Davosu je i kako se nositi s rekordnom nezaposlenošću. UN-ova agencija za rad objavila je da je 27 milijuna ljudi lani izgubilo posao; najviše u Sjevernoj Americi, Japanu i zapadnoj Europi.

