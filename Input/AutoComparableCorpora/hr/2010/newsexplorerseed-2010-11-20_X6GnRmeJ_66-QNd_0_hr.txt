Rusija će Libanonu besplatno dati šest helikoptera Mi-24, 31 jurišni tenk T-72, 36 topova te streljivo i granate, priopćio je u ponedjeljak navečer libanonski premijer Saad Hariri, koji boravi u službenom posjetu Moskvi. "Nakon razgovora libanonske i ruske strane, Rusija je odlučila ponuditi besplatnu pomoć libanonskoj vojsci", ističe se u Haririjevu priopćenju. Riječ je o "šest helikoptera Mi-24, 31 jurišnom tenku T-72, 36 topova od 130 mm, oko pola milijuna komada streljiva za oružje srednjeg kalibra i 30.000 topovskih granata 130 mm", dodaje se u tekstu, bez drugih potankosti. Rokovi i način isporuke nisu navedeni. U veljači je libanonsko predsjedništvo objavilo da je Rusija pristala isporučiti Libanonu te helikoptere umjesto rabljenih lovaca MIG-29 koje mu je bila obećala 2008. godine. Libanonska vojska, slabo opremljena, nakon trideset godina rasporedila se na jugu Libanona, uporištu Hezbollaha, po završetku rat između Izraela i te militantne šijitske grupe 2006. godine. U ponedjeljak, nešto ranije, ruski premijer Vladimir Putin zatražio je od libanonskog kolege da podupre projekte ruskih tvrtki u Libanonu na energetskom i vojno-industrijskom polju. Moskva, koja je u sovjetsko doba održavala tijesne veze s arapskim svijetom, želi ponovo ojačati utjecaj u regiji koji je prilično oslabio nakon raspada SSSR-a. (hina/metro-portal)

