WELLINGTON - Dvadesetdevet rudara i dalje se u subotu vode kao nestali nakon eksplozije u rudniku ugljena u petak u izoliranoj regiji Novog Zelanda gdje operacije spašavanja još nisu nisu pokrenute zbog straha od novih eksplozija, prenose agencije. Dva rudara su preživjela i hospitalizirani su zbog lakših ozljeda, dok se 29 i dalje vode kao nestali, rekao je Peter Whittall, generalni direktor rudarske tvrtke Pike River Coal, prenosi AFP. Whittall je novinarima rekao da je eksploziju u rudniku Pike River, koji se nalazi na zapadnoj obali novozelandskog Južnog otoka, najvjerojatnije izazvao plin metan. Spasilačke službe zasad nisu uspjele stupiti u kontakt s rudarima, a ispred rudnika okupili su se članovi njihovih obitelji i prijatelji koji sa strahom prate razvoj događaja. U subotu je regionalni zapovjednik policije Gary Knowles rekao novinarima da operacije spašavanja neće biti pokrenute sve dok se ne dobiju nalazi uzoraka zraka iz rudnika. "Kao zapovjednik operacija spašavanja nisam spreman poslati ljude pod zemlju dok ne dobijemo dokaz da je okoliš siguran", rekao je Knowles reagirajući na izjavu gradonačelnika susjednog Grey Districta Tonyja Kokshoorna koji je najavio "trenutačno" pokretanje operacija spašavanja. Eksplozija se dogodila u petak poslijepodne po mjesnom vremenu. "Za sada nemamo nikakvu informaciju o tome što se zbiva na dnu rudnika", rekao je Whittall na televiziji. Eksplozija je prekinula dovod električne energije za ventilaciju rudnika, navela je policija. Strahuje se da bi silazak spasilačke ekipe mogao bi izazvati novu eksploziju. Rudnik Pike River se eksploatira od 2009. Riječ je o malom rudniku dužine oko 2,3 km koji je horizontalno ukopan u planinu, što će spasilačkim službama omogućiti brzu pretragu pošto bude odobren početak operacije spašavanja, rekao je Knowles, prenosi Reuters. "Čim to bude moguće, trebat će nam kratko vrijeme da uđemo i procijenimo situaciju, te donesemo odluke o tome što treba napraviti", rekao je Knowles. Među nestalim rudarima osim Novozelanđana ima i nekolicina Britanaca i Australaca.

