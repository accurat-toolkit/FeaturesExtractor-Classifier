Obama, koji je posjet Indiji počeo u subotu u Mumbaiju gdje je objavio trgovinske sporazume vrijedne 10 milijardi dolara koji otvaraju 50.000 američkih radnih mjesta, sa Singhom je razgovarao o bilateralnoj trgovini, sigurnosti u regiji i UN-ovim reformama, prenosi agencija dpa. "Indija nije samo brzorastuće novo gospodarstvo, ona je sada i svjetska sila", rekao je u New Delhiju. Sjedinjene Države i Indija "dvije su najveće demokracije svijeta" i dijele odgovornost "za promicanje mira, stabilnosti i napretka ne samo svojih nacija već i cijelog svijeta", poručio je, prenosi agencija AFP. O zahtjevu Indije da postane stalna članica Vijeća sigurnosti UN-a Obama je rekao da će "o tome govoriti u indijskom parlamentu", prenosi Reuters i dodaje da bi se takvu zahtjevu mogla protiviti Kina. Indija želi stalno mjesto u VS UN-a kao odraz njezine gospodarske moći koja pomaže svjetski rast i utječe na svjetsku trgovinu i klimatske promjene. Na zajedničkoj konferenciji za novinare Singh je rekao da su dogovorili pokretanje zajedničkih projekata u Africi i Afganistanu. SAD je obećao ukinuti ograničenja na izvoz visoke tehnologije. O Kašmiru, pokrajini koju Indija dijeli s Pakistanom i oko koje su dvije nuklearne sile ratovale, Obama je rekao da napetosti trebaju smanjiti i da "SAD ne može nametati rješenje oko tog problema". Agencija AFP ističe da će Obamine izjave date u Indiji biti pomno analizirane u Aziji. Napose će to učiniti Kina kako bi izvagala težinu američkog geopolitičkog angažmana u Indiji prije sastanka svoga predsjednika Hua Jintaoa s Obamom ovog tjedna u Seulu na summitu G20. (hina/metro-portal)

