Masa razljućenih izbjeglica uništila je vozila koja su prevozila humanitarnu pomoć žrtvama poplava u središnjem dijelu Pakistana. Zbog toga su dužnosnici bili primorani obustaviti dostavu pomoći, javljaju lokalni mediji. Konvoj vozila opljačkan je u okrugu Muzafarag u pokrajini Punjab. Humanitarna situacija sve je teža, a na pogođenim područjima nedostaje hrane i pitke vode. Zbog krađe humanitarne pomoći uhićeno je pet osoba. Na poplavljenim područjima Pakistana pojavila se kolera UN je potvrdio da je u Pakistanu zabilježen najmanje jedan slučaj kolere i to na području Mingore, glavnog grada okruga Svata na sjeveroistoku zemlje. U zemlji koju su pogodile najteže poplave u posljednjih 80 godina najmanje 36.000 ljudi pati od akutnih proljeva. - Kolera je smrtonosna bolest. S obzirom da 36.000 ljudi pati od proljeva, mi ih nismo krenuli testirati već smo ih odmah počeli liječiti od te bolesti, rekao je za AFP Maurizio Giuliano, glasnogovornik UN-ova ureda za koordinaciju humanitarne pomoći. Pakistanski premijer Yusuf Raza Gilani izjavio je u subotu ujutro da je najmanje 20 milijuna ljudi u zemlji pogođeno poplavama. Prema podacima UN-a, u poplavama je dosad nastradalo 1600 ljudi, a preko 300.000 domova je uništeno.

