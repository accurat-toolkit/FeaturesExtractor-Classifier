Foto: Cropix IZ POLITIKE U BIZNIS Novi poslovi Sanadera i Polančeca Nikola Jelić / 23.03.2010. 20:05:45 Kako bivši predsjednik Vlade Ivo Sanader i bivši potpredsjednik, njegov najbliži suradnik, Damir Polančec nakon odlaska iz Banskih dvora, daleko od očiju javnosti, počinju nove, poslovne karijere Vlasnik i predsjednik Uprave zagrebačke tvrtke Geofoto Zvonko Biljecki prije nekoliko tjedana potpisao je poslovni ugovor s konzultantskom tvrtkom Alia d.o.o., koja je u vlasništvu Stevena Brkicha. Prema tom ugovoru, Brkich je za Geofoto trebao obavljati konzultantske poslove u inozemstvu, prije svega u SAD-u i Kanadi. Sam Biljecki potvrdio nam je to u telefonskom razgovoru u ponedjeljak popodne. No, već u utorak ujutro Biljecki nam je javio kako je tog jutra raskinuo poslovni ugovor s Brkichem. “Ne želim surađivati s tvrtkom koja nije spremna transparentno predstaviti naš poslovni odnos. Ja ne želim tako raditi i zato sam otkazao ugovor koji ionako još nije konzumiran”, objasnio nam je Biljecki. Što se dogodilo doslovno preko noći i zašto je Brkich odjednom postao nepoželjan poslovni partner Geofota? Steven Brkich bivši je savjetnik bivšeg premijera Ive Sanadera. Kao dijete hrvatskih iseljenika u Amarici, u Hrvatsku je došao 2004. i uz preporuku tadašnjeg ministra vanjskih poslova Miomira Žužula, zaposlio se najprije u Ministarstvu vanjskih poslova. Već 2005. postaje stručni suradnik u Uredu premijera Sanadera i to ostaje sve dok nije imenovan za njegova savjetnika za vanjsku politiku (u ožujku 2008.). Posao u Vladi napustio je u ljeto prošle godine pošto je otišao i Sanader. Imajući sve to u vidu, upitali smo Biljeckog ima li poslovni ugovor s Brkichem ikakve veze s bivšim premijerom? Vlasnik Geofota najprije nam je rekao – nema. Pa kako ste došli do Brkicha? - pitamo Biljeckog. “Brkich se sam javio i ponudio suradnju, kao i mnoge druge konzultantske tvrtke. Predstavio mi se kao bivši savjetnik premijera Sanadera i rekao da je prije za Vladu lobirao u SAD-u. To mi nije bio problem, dapače, ako je mogao lobirati za Vladu, zašto ne bi mogao i za Geofoto”, rekao nam je Biljecki. Brkicha vam nije preporučio Sanader? - pitamo ga dalje. “Nije”, tvrdi Biljecki. Nekako u isto vrijeme kada je sklopio posao s Brkichem, Biljecki je viđen u jednom zagrebačkom restoranu u društvu Ive Sanadera. U našem prvom razgovoru on to demantira. “Nije istina da sam nedavno bio u restoranu sa Sanaderom. Zadnji put vidio sam ga potkraj prosinca”, tvrdi nam Biljecki. Ali, čovjek koji nam je dao tu informaciju i koji je bio tada u restoranu tvrdi da je Biljecki sjedio u širem društvu u kojem je bio i Sanader, a onda su se njih dvojica povukla za poseban, izdvojeni stol i dugo nasamo razgovarali. Nije to bilo prijateljsko ćaskanje, nego ozbiljan povjerljivi razgovor, kaže naš izvor. Kad smo Biljeckom rekli da imamo svjedoka njihova sastanka, on se samo nasmijao i rekao: “Ako imate svjedoka, onda dobro.” No, i dalje tvrdi kako Sanader nema veze s poslom koji je dobio Brkich. Može li nam to potvrditi i Brkich, pitamo Biljeckog. “Reći ću mu da vam se javi”, obećao nam je vlasnik Geofota u ponedjeljak navečer. Ali Brkich se nije javio. Sutradan od Biljeckog doznajemo da Brkich nije želio govoriti o svom poslu s Geofotom. I na naše iznenađenje, doznajemo da je naprasno raskinut njihov poslovni ugovor uz već spomenuto obrazloženje. Dakle, Brkich je ostao bez posla čim smo se počeli raspitivati o mogućoj poslovnoj vezi bivšeg premijera i Geofota. Samo nekoliko dana pošto je viđen s bivšim premijerom Biljecki se našao i s Mladenom Barišićem, šefom Carinske uprave. Taj sastanak potvrdio nam je i Biljecki, ali tvrdeći kako je bila riječ o privatnom druženju jer je “s Barišćem već dugo prijatelj”. Ali Barišićev je prijatelj već dugo i Sanader, štoviše, za Barišića se tvrdi kako je u vrijeme Sanaderove vlasti bio zadužen za dogovaranje svih poslova. Barišić je bio i glavni protagonist priče o spornim poslovima državnih poduzeća s tvrtkom Fimi-media. Zbog svoje odanosti Sanaderu maknut je sa svih stranačkih dužnosti. Naši sugovornici iz HDZ-a tvrde da je još ljetos Sanader nudio posao Stevenu Brkichu. “Sanader je želio da sva tri njegova savjetnika iz Vlade pođu s njime i budu mu suradnici u njegovoj privatnoj konzultantskoj firmi”, prisjeća se jedan njegov bivši suradnik. Osim na Brkicha, Sanader je računao još na Davora Stiera i Antuna Buklijaša. Kada je uoči svoje ostavke posljednji put kao šef HDZ-a bio u Americi, Sanader je iseljenicima kazao: “Siguran sam da će se jednog dana netko od vas vratiti u Hrvatsku kao što su to učinili moji bliski suradnici Davor Stier i Steven Brkich.” Stier i Buklijaš ostali su u Vladi. Stier je danas glavni vanjskopolitički savjetnik premijerke Jadranke Kosor. Brkich je jedini otišao iz Vlade kada i Sanader. Prva vijest da je Sanader odlučio krenuti u konzultantski biznis stigla je lani u listopadu kada je on potvrdio da je potpisao ugovor sa zakladom kanadske milijunašice Louise Blouin. Sanader je postao njezin savjetnik i, po ugovoru, trebao je lobirati za širenje njezina poslovnog carstva po Europi. I sam nam je Biljecki priznao da već dugo poznaje obitelj Sanader i da je poslovno surađivao i s Mirjanom Sanader. Naime, prije nekoliko godina Geofoto je bio angažiran za obavljanje aerofotografskog snimanja arheoloških nalazišta rimskih ostataka na lokaciji Gardun nedaleko od Trilja. Riječ je o arheološkim iskopinama koje je obrađivala Mirjana Sanader. Geofoto je vodeća hrvatska tvrtka za poslove snimanja iz zraka, katastarskih izmjera, izradu topografskih i katastarskih baza podataka, digitalnu kartografiju. Proteklih je godina obavljala gotovo sve važnije poslove te vrste u Hrvatskoj, uključujući kreiranje hrvatske kartografske baze, stalna snimanja za Državnu geodetsku upravu, stalni support pri skeniranju Hrvatskom centru za razminiranje i izradu vojnog geoinformacijskog sustava. Svoja predstavništva ima u Londonu, Dubaiju i Pragu, a vlasnik je i nekoliko sličnih tvrtki u regiji. Početkom ove godine osnovana je i tvrtka Geofoto Argentina. Lani je Geofoto ostvario prihod od gotovo 150 milijuna kuna, čak 40 posto više nego godinu prije, što pokazuje da se gospodarska kriza nije odrazila na poslovanje. Polančec želi postati zastupnik talijanskog investicijskog fonda Fines Bivši potpredsjednik Vlade Damir Polančec mogao bi postati zastupnik talijanskoga investicijskog fonda Fines za Hrvatsku i tako propalu političku karijeru zamijeniti biznisom. Prema našim informacijama, ovih dana intenzivno pregovara s potencijalnim partnerima iz Italije. Sastanci su održani u ponedjeljak i utorak, ali poslovni dogovor još nije postignut. Iako se pregovori odvijaju u tajnosti, u poslovnim krugovima proširila se informacija da je bivši potpredsjednik Vlade našao ulagače koji su spremni investirati u našu zemlju. O ozbiljnom interesu svjedoči činjenica da su njihovi predstavnici već nekoliko puta bili u Zagrebu, a s njima su stigli i odvjetnici. Talijanski fond već je ozbiljno prisutan u regiji jer od 2007. u Srbiji ima zatvoren investicijski fond Fia Invest, koji je proteklih godina kupio nekoliko tamošnjih poduzeća, među kojima je i tvrtka Atako, koja se bavi uvozom i distribucijom plina. U sklopu Fia Grupe je i tvrtka Fia Energy koja svoju poslovnicu ima i u Koprivnici. Upućeni kažu kako je Polančec poslovno već povezan s tom tvrtkom, pogotovo ako se zna da koprivničku poslovnicu vodi Draženka Gačan, bliska prijateljica bivšeg potpredsjednika Vlade. Zahvaljujući tom poznanstvu Polančec je vjerojatno uspostavio poslovne kontakte i sa šefom Fia Grupe u Srbiji Rankom Mimovićem, a preko njega i s predstavnicima talijanskog investicijskog fonda. Iza fonda stoji uglavnom talijanski kapital, usmjeren je na dugoročna ulaganja u regiji i investicije su mu disperzirane na različite vrste djelatnosti. Fia Grupa u Srbiji, primjerice, ulaže u turizam, poljoprivredu, energetiku, vodoopskrbu… Otkako je napustio Vladu, Polančeca su uglavnom povezivali s aferom Podravka i Ina, pri čemu još nije razjašnjena njegova uloga u toj priči. Iako je mogao, Polančec nije aktivirao zastupnički mandat u Saboru, nego se povukao iz politike, čime je dao naslutiti da će se u budućnosti posvetiti nekom biznisu. Jedan je od rijetkih HDZ-ovaca koji je do kraja ostao uz bivšeg premijera Ivu Sanadera i do danas nije rekao ni riječi protiv bivšeg šefa.

