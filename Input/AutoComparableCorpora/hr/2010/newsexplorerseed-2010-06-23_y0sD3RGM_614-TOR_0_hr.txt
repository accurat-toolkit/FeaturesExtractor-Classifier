24SI - Savezni sudija u New Orleansu, u američkoj saveznoj državi Louisiani, u utorak je blokirao šestomjesečni moratorij na istražna bušenja nafte u dubokim vodama Meksičkog zaljeva, na što je Bijela kuća najavila žalbu. Okružni sudija Martin Feldman izrekao je preliminarnu zabranu moratorija, koji je zaustavio radove na svim bušotinama na dubini većoj od 500 metara i spriječio izdavanje novih dozvola za bušenje. Predsjednik Barack Obama uveo je moratorij nakon eksplozije na naftnoj bušotini Deepwater Horizon, ispred obale Louisiane 20. aprila. U eksploziji je poginulo 11 radnika, a kasnije potonuća platforme dovelo je do oštećenja podvodnih instalacija na bušotini i izazvalo najveću naftnu mrlju u historiji SAD-a. Advokat ministarstva pravosuđa Brian Collins, rekao je u ponedjeljak kako je moratorij potreban, dok funkcioneri provjeravaju sigurnost na bušotinama. Grupa firmi koja osigurava plovila i opremu za naftnu industriju u Meksičkom zaljevu, podnijela je tužbu protiv Obamine administracije, tvrdeći kako vlada nema dokaza da postojeće operacije prijete akvatoriju Meksičkog zaljeva, te zatražla da sud proglasi moratorij nevažećim i neprovedivim. Sudija Feldman je proglasio "nevažećim odluku agencije da se zabrani bušenje na dubini od preko 500 metara", navodeći u obrazloženju kako ona "ne može opravdati nemjerljiv uticaj na tužioce, lokalnu privredu, regiju Zaljeva, te današnji ključni aspekt dostupnosti domaće energije u SAD-u". Glasnogovornik Bijele kuće Robert Gibbs izjavio je da će se vlada odmah žaliti na to rješenje saveznom žalbenom sudu. Steve Newman, predsjednik uprave firme Transocean, koja je izvodila bušenje na BP-ovoj bušotini Deepwater Horizon, izjavio je u utorak da podržava okončanje moratorija, a potporu blokiranju moratorija dao je i republikanski guverner Louisiane Bobby Jindal, iako je naftna mrlja najteže zagadila priobalje te države. (24sata.info)

