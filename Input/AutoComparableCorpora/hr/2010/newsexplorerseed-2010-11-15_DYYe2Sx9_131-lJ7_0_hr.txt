Politika, Svijet Ponedjeljak, 15.11.2010. Tagovi: David Petraeus, Afagnistan 20:18 Petraeus vidi umjeren napredak u Afganistanu Američki zapovjednik NATO-ovih snaga u Afganistanu general David Petraeus izrazio je u ponedjeljak oprezan optimizam u vezi s razvojem stanja u toj zemlji. "Napretka ima, teško ostvarena napretka", rekao je Petraeus na sastanku s njemačkim političarima u sjedištu međunarodnih snaga za pomoć (ISAF). Petraeus kaže kako će iduća godina biti važna za Afganistan, ali ne nužno i odlučujuća. Po njegovim riječima, važno je nastaviti napredak u borbi protiv talibana ne bi li tako i afganistanski predsjednik Hamid Karzai ostvario svoj cilj da Afganistanci do 2014. preuzmu nadzor nad svim aspektima sigurnosti. Petraeus je to izjavio nakon razgovora s njemačkim izaslanstvom pod vodstvom ministra transporta Petera Ramsauera koji je u Kabulu došao na svečanost početka gradnje novih novih zgrada u njemačkome veleposlanstvu. Prije toga policija je javila kako su osmorica provladinih gerilaca, jedan policajac i sedmorica talibana ubijeni u sukobima na sjeveru zemlje. Skupina pobunjenika napala je snage sigurnosti u nedjelju navečer u okrugu Kala Zalu u pokrajini Kunduzu, rekao je pokrajinski šef policije Abdul Rahman Sajed Halili. Policiji je poslano pojačanje jer je okršaj trajao satima i poginuo je jedan policajac i sedmorica gerilaca, rekao je. (H)

