Buenos Aires, glavni grad Argentine, kozmopolitska je prijestolnica koja će vas oduševiti kombinacijom europskog "štiha" i latino temperamenta. Široke avenije, starinske kavane, ultramoderne poslovne zgrade, vrhunski restorani i prekrasne rezidencijalne četvrti obilježavaju taj zanimljiv grad: Avenida de 9 de Julio najšira je avenija na svijetu, a četvrt La Recoleta, popularnog naziva "Pariz u malom", te umjetnička četvrt Telmo oduševljavaju tradicionalnim restoranima, klubovima i živahnim bojama. Ondje morate kušati asado, govedinu posluženu s raznim umacima, od kojih je najpoznatiji chimichurri (mješavina začinskih trava i čilija), te različite vrste gulaša kao što su puchero i locro, ali i nacionalni slatkiš dulce de leche koji podsjeća na sirup od karamele, no nešto je gušći i stavlja se u gotovo sva slatka jela - od kolača i palačinki do sladoleda, pudinga i slatkih peciva. Ples, pjesma, plaže... U Argentini nikako ne smijete propustiti posjet prekrasnim slapovima Iguacú u istoimenom nacionalnom parku, na granici Argentine i Brazila. Drveni mostići odvest će vas do Vražjeg grotla, najvećeg i najljepšeg slapa u okružju prave džungle s tropskim pticama. Taj nacionalni park smatra se jednim od najljepših krajolika Južne Amerike i destinacija je uistinu vrijedna posjeta. Brazil je zemlja puna kontradikcija. Megalopolisi poput Sao Paula i Rio de Janeira, siromašne četvrti favele, multikulturalno stanovništvo, prekrasne plaže i izvrsna gastronomija te kultura raskošnih karnevala i iznimno ljubazni stanovnici razlozi su zbog kojih se ta zemlja lako uvuče pod kožu. U Rio de Janeiru ćete na svakom koraku osjetiti poznatu "joy de vivre" ili radost života - ples, pjesma, plaže, sport i sunce eliksiri su života tog vatrenog grada. Kako biste doživjeli svu raskoš Ria, popnite se do vrha stijene Corcovado i uživajte u panorami. Upravo ondje se nalazi 30 metara visoka statua Isusa Iskupitelja, simbol Rio de Janeira. Odande se možete zaputiti u razgledavanje grada i na vožnju vlakićem tijekom koje ćete upoznati Cosme Velho, jednu od najljepših četvrti, te poznati Sambodrom, svojevrsnu pozornicu na otvorenom gdje se održava najpopularnija svjetska karnevalska povorka. Modni centar kontinenta Biti u Riu, a ne posjetiti njegove poznate plaže jednostavno je nemoguće. Ipanema je 1960. godine stekla reputaciju najpoznatijega modnog centra Južne Amerike, ondje su brojne trgovine brazilskih dizajnera, a petkom i živahna tržnica hrane i cvijeća. Ipak, najpoznatija plaža je Copacabana koja je do 1892. godine, kada je probijen tunel Velho, planinama bila potpuno odvojena od grada. Otvorenjem neoklasičnog hotela Copacabana Palace 1923. godine Rio je počeo privlačiti poznate hollywoodske zvijezde i pretvarati Copacabanu u elitnu destinaciju. Danas je ona jedna od najpoznatijih svjetskih plaža, no ulogu najmondenijih plaža u Rio de Janeiru preuzele su Ipanema i Leblon. Izvor: Jutarnji.hr,B92

