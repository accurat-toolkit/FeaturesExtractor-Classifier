Zatvaranja bušotine Deepwater Horizon u Meksičkom zaljevu upumpavanjem velikih količina blata ipak nije uspio zaustaviti istjecanje nafte, objavila je tvrtka British Petroleum (BP). Ranije je javljeno da je istjecanje nafte u more zaustavljeno. "Tvrtka British Petroleum privremeno je jučer obustavila upumpavanje u bušotinu jer je brod iz kojega se ispumpava ostao bez blata. Upumpavanje se nastavlja u večernjim satima kada će ga na istom mjestu zamijeniti novi brod", izvijestio je javnost Doug Suttles, glavni operativni dužnosnik BP-a, na konferenciji za tisak, dodajući kako je u smanjenju istjecanja nafte ipak ostvaren napredak. Američka administracija i njeni stručnjaci podržali su ovu metodu iako ona još nikada nije isprobana na ovakvim dubinama. BP je pod velikim pritiskom zato što dosadašnji pokušaji zaustavljanja nafte nisu bili uspješni. Procjenjuje se da ova metoda ima oko 70 posto šansi za uspjeh. Predsjednik Barack Obama najavio je da će uskoro objaviti prijedlog novih zakonskih odredbi za crpljenje nafte iz podmorja. Taj prijedlog još čeka konačno izvješće o tome što se točno dogodilo u Meksičkom zaljevu i o čemu treba voditi računa kako bi se spriječili slični slučajevi u budućnosti. Očekuje se da će Obama nametnuti puno strožu regulativu za postojeće bušotine i platforme te da će potpuno zabraniti izdavanje dozvola za nove bušotine, i to osobito u području Arktika, odnosno Aljaske. Usto je kazao da ova ekološka katastrofa dodatno upozorava da je potrebno ubrzano tražiti alternativne izvore energije. Obama bi danas trebao obići bušotinu u Meksičkom zaljevu. Istodobno, američki stručnjaci upozoravaju na predstojeću sezonu uragana koja bi mogla pogoditi Meksički zaljev. Procijenjuje se da će sezona biti razornija nego 2005. kada je obalno područje poharala Katarina. Stručnjaci očekuju između tri i 7 uragana treće kategorije. Profesor meteorologije Jennis Evans smatra kako bi uragan mogao raširiti naftu po površini mora ili bi je pak mogao pomiješati s vodom, zbog čega bi potonula. Oba moguća scenarija svakako su katastrofalna. Bude li se nafta pod utjecajem uragana širila horizontalno, onečistit će obalni pojas, a bude li se kretala vertikalno, uništit će morsku floru i faunu.

