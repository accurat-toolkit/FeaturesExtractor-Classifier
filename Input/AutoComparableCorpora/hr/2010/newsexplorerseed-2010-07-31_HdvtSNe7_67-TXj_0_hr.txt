Bill i Hillary Clinton, najmoćniji bračni par Amerike nakon Obama, odlučili su unatoč prijašnjim financijskim poteškoćama za subotnje vjenčanje svoje kćeri jedinice dati oko dva milijuna dolara. Opsadno stanje Tako barem tvrde američki mediji, koji su već mjesecima zaokupljeni otkrivanjem svih detalja o “vjenčanju desetljeća” na kojem će se Chelsea Clinton (30) udati za svoga dugogodišnjeg dečka Marca Mezvinskog (32). Iako to još nije službeno potvrđeno, svi već znaju da će se svečani čin održati na raskošnom imanju Astor Courts u pitoresknom mjestašcu Rhinebeck na obalama rijeke Hudson, udaljenom dva sata vožnje od New Yorka. Najam posjeda stajao je oko 200.000 dolara. Strani novinari i tajni agenti već danima opsjedaju Rhinebeck, a lokalno stanovništvo već je obaviješteno da će u subotu zbog ceremonije biti zatvorene neke ceste. CBS navodi da se za catering brinu ekskluzivni Blue Ribbon Restaurants i St. Regis and Olivier Cheng Catering and Events, a očekuje se da će to stajati oko 750.000 dolara. Organizatorica vjenčanja Claudia Hanlin izjavila je za ABC da će sva hrana, piće, priprema i posluga najvjerojatnije stajati oko 1500 dolara po gostu, a očekuje se da će biti pozvano oko 500 uzvanika. Za cvjetne aranžmane potrošit će se oko 250.000 dolara, 40.000 za glazbu, 35.000 za fotografije i 30.000 za zaštitare. Hitna dijeta Očekuje se i da će sretna mladenka nositi vjenčanicu poznatog kreatora Oscara de la Rente koja će stajati oko 25.000 dolara. Na popisu gostiju su i predsjednik Barack Obama, Barbra Streisand, Stephen Spielberg, Oprah Winfrey, bivši britanski premijer John Major, medijski magnat Ted Turner i mnogi drugi slavni i bogati. Clintonov bliski suradnik i bivši potpredsjednik Al Gore neće biti na vjenčanju. Nije želio otkriti zašto niti je potvrdio da nije pozvan kao što mediji nagađaju. Sretni roditelji također nisu željeli otkriti niti jedan detalj o vjenčanju svoje jedinice. Bill Clinton je samo priznao da je smršavio kako bi bio elegantan dok kćer vodi prema oltaru, a Hillary Clinton je izjavila “kako se može kladiti” da će se ponosni otac sigurno rasplakati.

