14 osoba je uhićeno u Pekingu, a u Šangaju nešto više. Kineska vlada je odmah nakon dodjele osudila odabir Odbora za dodjelu Nobelove nagrade zbog toga što je Liu "osuđeni kriminalac u toj zemlji". 54-godišnji pisac i bivši sveučilišni profesor književnosti je na Božić prošle godine osuđen na 11 godina zatvora zbog sudjelovanja u izradi Povelje 8, manifesta koji traži višestranačku demokraciju i poštivanje ljudskih prava u Kini. Službeno je osuđen zbog "poticanja na subverzivno djelovanje". Predsjednik Norveškog odbora za dodjelu Nobelove nagrade Thorbjoern Jagland jučer je rekao da je Liu "najistaknutiji simbol teške borbe za ljudska prava u Kini" te objasnio da novi status Kine u svijetu sa sobom nosi i povećanu odgovornost. Upozorio je da prava osigurana Ustavom u Kini u praksi ne funkcioniraju za velik broj građana. Odbor je pohvalio Liuovu "dugu i nenasilnu borbu" te izrazio nadu u popravljanje stanja ljudskih prava u Kini. Prošloga mjeseca je kinesko ministarstvo vanjskih poslova uputilo zahtjev Odboru za dodjelu Nobelove nagrade da ne dodijeli nagradu Liuu "jer bi to bilo protiv načela Nobelove nagrade". Glasnogovornik kineskog ministarstva vanjskih poslova Ma Zhaoxu je rekao da je "Liu Xiaobo kriminalac koji nije poštovao kineski zakon". "Odluka o nagrađivanju takve osobe je teško narušavanje načela nagrade za mir", rekao je. Liu Xiaobo navodno i ne zna da je osvojio Nobelovu nagradu za mir. Njegova superuga Liu Xia se nada da će joj tijekom vikenda dopustiti da ga posjeti u zatvoru i priopći mu sretnu vijest. Kineski mediji su najprije prešutjeli nagradu, da bi kasnije osudili dodjelu nagrade koja je "pretvorena u politički instrument protiv Kine". Kinezi su informaciju o dodjeli nagrade uglavnom dijelili jedni s drugima putem SMS-a i raznih chatova prije nego što su dežurni cenzori blokirali poruke s Liuovim imenom. Analitičari smatraju da je smjela odluka Odbora uslijedila nakon lanjske kontroverzne odluke da nagradu za najvećeg mirotvorca dobije američki predsjednik Barack Obama. On je čestitao ovogodišnjem dobitniku i pozvao Kinu da smjesta pusti Liua na slobodu. Njegovu inicijativu su ubrzo poduprli i europski čelnici.

