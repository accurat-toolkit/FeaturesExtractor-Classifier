Što ćete prvo napraviti u ponedjeljak ujutro ako pobijedite na izborima? - U ponedjeljak ću okupiti svoj tim i sačiniti plan poslova do preuzimanja ovlasti. To je nešto malo više od mjesec dana. Zajedno sa svojim suradnicima ću napraviti plan prema kojemu ću se informirati o stanju u uredu. Zamolit ću i sadašnjeg predsjednika i njegove savjetnike da mi u tome pomognu i napravit ću plan svih razgovora prije preuzimanja dužnosti. Namjeravam razgovarati i s potencijalnim suradnicima te osmisliti potrebne promjene u ustroju Ureda predsjednika. Želio sam u kampanji pričati o programima i planovima, ali je Bandić htio sve pretvoriti u kaljužu A ako izgubite? - Ako izgubim, i dalje ću nastaviti raditi svoj posao. Saborski sam zastupnik, a nastavit ću i predavati na fakultetu. Tko će biti u Vašem predsjedničkom timu? Hoćete li zadržati neke od Mesićevih savjetnika? - Do sada nisam želio izlaziti s imenima. U svojem ću timu svakako imati i ljudi koji predstavljaju kontinutitet, i neka nova imena. Mirandu Mrsiću, koji je šef moje kampanje, ponudit ću mjesto predstojnika Ureda. Ali on, kao ugledni liječnik koji spašava ljudske živote, razmišlja o nastavku rada u bolnici. Ako pobijedite, što ćete prvo zatražiti od Jadranke Kosor? Koja će biti Vaša prva inicijativa prema Vladi? - Prva inicijativa bit će radni sastanak. Ustavna je dužnost predsjednika Republike da surađuje s premijerkom i Vladom. Prvi sastanak bih rado posvetio razgovoru o planovima Vlade u narednom periodu, ali i o glavnim točkama moga programa. Posebno, želim razgovarati o borbi protiv korupcije i organiziranog kriminala. To je moja glavna programska odrednica i na njoj ću inzistirati. Drago mi je da i premijerka Kosor govori o toj temi i da želi kvalitetniju borbu za poštenu Hrvatsku. Moram priznati da se veselim tome susretu. To je novi izazov s kakvim se dosad nisam susretao. Siguran sam da će naša suradnja biti uspješna. Obavještajno podzemlje uz Bandića Između Vas i Bandića pale su u kampanji teške riječi. Hoćete li ga nakon izbora tužiti? - Rekao bih da su teške riječi padale s njegove strane. U stožeru Bandića radi cijeli niz ljudi iz obavještajnog podzemlja. Oni se u drugom krugu kampanje ničim nisu bavili osim smišljanjem laži na moj račun i na račun moje obitelji. Ljudi to ne uzimaju ozbiljno. Riječ je o djelatnosti koja je sramotna i koja govori kako bi izgledala Bandićeva vladavina. Hoće li Bandić “zaraditi” tužbu? - Bandiću najveća kazna slijedi u nedjelju. Izgubit će izbore. Hoće li Vaš izbor označiti kontinuitet ili promjenu na Pantovčaku? - Niti mogu niti hoću biti isti kao Mesić. Kopije su uvijek lošije od originala. Druga su vremena. Zasigurno, dio onoga kako je dužnost obavljao predsjednik Mesić treba nastaviti, a dio će zbog drukčijih okolnosti i novih vremena, pa i različitog temperamenta starog i novog predsjednika, biti drukčiji. Blatna kaljuža Zašto mislite da bi Dalmatinci Vama, a ne Vašem protukandidatu, trebali dati svoj glas? - Ljudi u Dalmaciji, a i u cijeloj Hrvatskoj glasat će za mene jer prepoznaju moj program. U drugom krugu govorio sam puno o mome programu, Novoj pravednosti, pravnoj državi, politici jednakih šansi za sve ljude, reformama. Protukandidat je drugi krug pretvorio u blatnu kaljužu prljajući mene, obitelj, cijelo biračko tijelo, a zapravo, najviše sebe. Izabrat će me građani Dalmacije i cijele Hrvatske jer jasno prepoznaju da je izbor između gospodina Bandića i mene izbor između dvije različite Hrvatske: ja nudim europsku Hrvatsku, zemlju ljudskih prava, pravde, pravne države i prosperiteta, dok gospodin Bandić nudi kaljužu. marina karlović sabolić Snimio: vjekoslav skledar / cropix Glas za Bandića je glas za Sanadera Biranjem Bandića birate i Sanadera – poručio je u četvrtak Ivo Josipović optuživši bivšeg premijera da se pokušao vratiti u politiku kako bi pomogao Bandiću na predsjedničkim izborima. – Razvoj situacije i loš Bandićev rejting ugrozili su višegodišnje partnerstvo koje je zagrebački gradonačelnik imao s nekadašnjim predsjednikom Vlade. Drago mi je što je Vlada odustala od aktivne potpore kriminalu i što se odlučila za borbu protiv korupcije. Već me sada veseli suradnja s Jadrankom Kosor – istaknuo je Josipović.

