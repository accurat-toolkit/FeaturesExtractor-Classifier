Američki Kongres odobrio je nacrt zakona kojim predsjednik Barack Obama planira provesti jednu od najdalekosežnijih reformi zdravstvene zaštite u zemlji. To je zasigurno najznačajniji američki zakon u području socijalne politike u posljednjih stotinu godina. Trideset milijuna Amerikanaca će zahvaljujući ovoj reformi dobiti zdravstveno osiguranje. Pozdravljajući ishod glasovanja, predsjednik Obama je izjavio kako će, poslije gotovo stotinu godina rasprava i nezadovoljstva, Amerikanci konačno dobiti jamstvo univerzalne zdravstvene zaštite Višesatna burna debata u Predstavničkom domu Kongresa okončana je radosnim reakcijama demokrata u trenutku kada je postalo jasno da je nacrt zakona dobio zeleno svjetlo jer su osigurali nužnih 216 glasova podrške. Nancy Pelosi, predsjedavajuća Predstavničkog doma, uoči glasovanja je ustvrdila: “Ovdje sigurno ne bismo bili bez izvanrednog liderstva i vizije predsjednika Baracka Obame. Zahvaljujemo mu na nepokolebljivoj posvećenosti uspostavljanju zdravstvene zaštite za sve Amerikance. Prema novome aktu, zdravstvena zaštita proširena je na nekih 32 milijuna neosiguranih Amerikanaca. Zakon kontrolira i ograničava dosadašnju vrlo nepopularnu praksu nekih osiguravajućih tvrtki, kao što je uskraćivanje osiguranja ljudima koji već imaju registrirane zdravstvene probleme ili otkazivanje polica onima kod kojih se bolest razvila. Još jedna značajna novina jest to što je studentima omogućeno osiguranje preko svojih roditelja dok ne napune 26 godina. - Ovo glasovanje nije pobjeda nijedne stranke, to je pobjeda američkog naroda -rekao je Obama u televizijskoj izjavi iz Bijele kuće nakon završetka glasovanja u Kongresu. Zakonom, koji je izglasan s 219 glasova, uz 212 protiv, i bez i jednog glasa oporbenih republikanaca, predviđa se izdvajanje 940 milijardi dolara u idućih 10 godina, kako bi oko 32 milijuna neosiguranih Amerikanaca dobilo zdravstveno osiguranje. Time bi se SAD približio univerzalnom zdravstvenom osiguranju, odnosno imao 95 posto osiguranih legalnih stanovnika, te 12 do 15 milijuna neosiguranih, većinom ilegalnih useljenika. - Večeras, u vrijeme kada su ‘mudraci’ rekli da to više nije moguće, mi smo se uzdigli iznad balasta svoje politike - kazao je Obama. - Pokazali smo da smo još sposobni raditi velike stvari i rješavati naše najveće izazove - rekao je Obama. - Da, mi možemo! - uzvikivali su demokrati u Kongresu kada je pritisnut odlučujući 216. glas za zakon, ponavljajući slogan iz Obamine predsjedničke kampanje. Obama će potpisati zakon, prema najavama, već u utorak, dok Senat planira ovoga tjedna raspravljati o paketu amandmana na zakon o reformi zdravstva. Kada Senat prihvati taj paket amandmana, a Obama ga potpiše, bit će završen zakonodavni okvir za reformu zdravstva. miroslav copić Država dadilja Republikanci su jednodušno odbacili zakon kao državno preuzimanje zdravstva, koje čini 17 posto američkog gospodarstva, te povećanje golemoga državnog duga od oko 13.000 milijardi dolara za dodatnu tisuću milijardi. Republikanac John Boehner je ustvrdio kako je odabran put europskih država dadilja u kojima vlada nameće izbor zdravstvene zaštite. Posebno ih se dojmila obveza savezne vlade da će osigurati gotovo 500 milijardi dolara subvencija u idućih deset godina. Građanska prava za 21. stoljeće - Došli smo do presudnog trenutka u povijesti naše zemlje. To je zakon o građanskim pravima za 21. stoljeće - rekao je James Clyburn, jedan od čelnika Demokratske stranke, a predsjednica Predstavničkog doma Nancy Pelosi je ustvrdila: - Donošenje zakona o zdravstvenoj skrbi bio je veliki nedovršeni posao naše zemlje. Sve do danas!” Podsjetila je pritom na Teda Kennedyja, koji se više od četiri desetljeća u Kongresu borio za reformu. Novi porezi Kako bi se zajamčili prihodi za provedbu zakona, demokrati su odobrili novih 3,8 posto poreza na dohodak od kapitala za fizičke osobe koje zarađuju više od 200.000 dolara godišnje i bračne parove koji zarađuju više od 250.000 dolara. Od 2018. godine, osobe sa skupim, tzv. cadillac zdravstvenim policama, plaćat će poseban porez. Proizvođači medicinske opreme, farmaceutske tvrtke i osiguravajuće kuće plaćat će nove trošarine.

