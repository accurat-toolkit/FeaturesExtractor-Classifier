Građani Turske prihvatili su na referendumu opsežnu reformu Ustava. Referendum, kojim se između ostalog smanjuje utjecaj vojske na politiku, održan je na 30. godišnjicu vojnog puča, koji je dosadašnji ustav iznjedrio. Oko 58 posto birača koji su u nedjelju izašli na rerefendum je glasalo za paket koji se sastoji od 26 izmjena u Ustavu. Njih je predložila islamsko-konzervativna AKP, stranka premijera Recepa Tayyipa Erdogana. Reformom Ustava se jačaju građanska prava i pravo na štrajk, a predviđa se i djelotvornija zaštita osobnih podataka građana. Istovremeno turska vojska gubi uticaj, a generali koji su 1980. godine sudjelovali u vojnom puču ubuduće će moći biti izvedeni pred sud. Također se smanjuju i ovlaštenja vojnog suda. Novim ustavom turski parlament dobija više utjecaja na izbor sudaca Vrhovnog suda, što je prije referenduma bila jedna od najsporijih točaka. Premijer Erdogan je nakon objavljivanja rezultata referenduma naglasio da se reformom pravosuđa jača položaj zemlje na njenon europskom i demokratskom putu. Slaveći pobjedu svoje stranke na referendumu, Erdogan je podsjetio na značaj 12. rujna. Naime, tog datuma, prije 30. godina, izvršen je vojni puč u zemlji: „12. rujan je bio ukaljan Ustavom koji su nametnuli pučisti. Ovim referendumom počinje novo, demokratsko, računanje vremena. Otvaramo novu stranicu povijesti Turske i čistimo tu prljavštinu iz Ustava". Za premijera Erdogana je ishod referenduma veliki uspjeh. U kampanji koja je vođena širom Turske, on je obećao da će sljedeće godine izvršiti reformu i drugih dijelova Ustava. „Već sutra počinjemo razgovore sa nadležnim tijelima i izradu plana za dalju reformu Ustava, najavio je Erdogan." Europska komisija je pozdravila ishod ustavnog referenduma u Turskoj. „Rezultat referenduma pokazuje volju naroda za realizacijom reformi za više slobode i prava", izjavio je povjerenik Europske komisije za proširenje Stefan Füle. Njemački ministar vanjskih poslova Guido Westerwelle naglašava da je ishod referenduma „važan korak na putu Turske prema Europi". KOMENTAR Pobjeda demokracije s dvosjeklim mačem Ustavne reforme u Turskoj Europska unija i Berlin pohvalili su kao "korak u pravom smjeru", odnosno "u smjeru prema Europskoj uniji". Jesu li one to uistinu? Jačanje građanskih prava u odnosu na državu i ograničavanje moći vojske koja je od 1960. izravno ili neizravno već četiri puta intervenirala i povremeno isključivala demokraciju, za svaku su pohvalu. Tako će na primjer, vojna sudska vlast postati podložna civilnom nadzoru. Svejedno, oporba gaji neke sumnje. Prije svega oko neovisnosti Ustavnog suda i drugih visokih pravosudnih instanci. Jer one će ubuduće biti još i više nego do sada pod utjecajem Erdoganove vladajuće stranke AKP. Tako će broj ustavnih sudaca biti povećan s 11 na 17, a i u Vrhovnom će se sudu povećati broj članova. Zajedno s velikim utjecajem parlamenta pri izboru sudaca u ova tijela, neizbježno se kazaljka koja pokazuje odnos snaga prebacuje na stranu religioznog tabora. Ovo osnaživanje vjerskog tabora u zemlji odražava zapravo vanjsku politiku zemlje. Zadnjih se godina Turska sve više udaljavala od Izraela kao strateškog partnera u regiji, te se sve više u tom smislu priklanjala Iranu i ostalim islamskim zemljama. A to znači i orijentiranje Turske na islamske vrijednosti i udaljavanje od kemalizma, odnosno sekularne države koju je ustanovio utemeljitelj moderne Turske republike Mustafa Kemal Atatürk. S najnovijim ustavnim reformama prijeti i daljnje slabljenje laicizma odnosno stroge odvojenosti vjere od države. A svaka daljnja islamizacija Turske bi njezin već onako trnovit put ka Europskoj uniji potpuno zaustavila. Jer EU si ne može niti želi u svom krilu priuštiti bilo kakvu islamsku članicu. deutsche welle foto: afp

