Etničko nasilje između Uzbeka i Kirgiza, koje je eruptiralo u nedjelju, ugrozilo je sigurnost čitave Srednje Azije jer Kirgistan služi kao polazišna točka za američku vojsku u vođenju rata u Afganistanu, piše u ponedjeljak The Wall Street Journal. Dodatni problem je i taj što se u zemlji, još od raspada Sovjetskog saveza nalazi i ruska vojna baza, a sadašnja je kirgistanska vlada pozvala u pomoć Moskvu koja je poslala 300 padobranaca. Inače, tijekom devedesetih godina prošlog stoljeća nemire između Uzbeka i Kirgiza smirila je ruska vojska. Što se tiče samih međuetničkih sukoba, prema Crvenom križu tragična bilanca trodnevnog nasilja na jugu Kirgistana mnogo je veća od službenih 120 mrtvih i 1200 ranjenih. Neki od njegovih djelatnika kažu kako su vidjeli da se samo u jednu zajedničku grobnicu pokraj grada Oša polažu tijela stotinjak osoba te da mnogo mrtvih leži po ulicama toga grada na jugu zemlje. Sukobi Kirgiza i Uzbeka traju od četvrtka navečer, a od tada agencije javljaju da su skupine Kirgiza preuzele nadzor na ulicama Oša, drugog po veličini grada u Kirgistanu, da se pali, pljačka, a policija i vojska ne interveniraju. Uzbeci su se zabarikadirali u pojedinim četvrtima. Počela je i izbjeglička kriza. U susjedni Uzbekistan pobjeglo je oko 75 tisuća ljudi, uglavnom uzbečke nacionalnosti. O stanju u zemlji raspravljalo se i u Ujedinjenim narodima, ali rješenje na razini UN-a, zbog prisutnosti vojski SAD-a i Rusije na terenu, zasigurno neće uskoro biti na dnevnom redu Vijeća sigurnosti. Gospodarska važnost Kirgistana nije uzrok erupcije međuetničkog nasilja jer se privreda te zemlje u velikoj mjeri smanjila nakon raspada Sovjetskog saveza kad je propala većina industrije. Danas glavninu gospodarstva čini poljoprivreda (žitarice, pamuk, šećerna repa, voće i povrće) i stočarstvo (goveda, ovce i konji). Postoji velika tradicija nomadskog stočarstva, te je većina stočarstva i danas pašnjačko. Kirgistan je relativno bogat rudama (ugljen, zlato, srebro), ali se smatra da postoje neka od većih svjetskih nalazišta zlata i srebra koja se slabo iskorištavaju zbog teške dostupnosti. Najvažnija industrija je metaloprerađivačka. Razvijena je tekstilna i prehrambena industrija. U svakom slučaju, kriza u Kirgistanu uspoređuje se sa stanjem na Kosovu 1999. godine kada je nakon srpske ofenzive počeo napad NATO snaga. Nakon prestanka bombardiranja počela je utrka ruskih i američkih vojnih snaga prema Prištini, a tada su jedva spriječeni oružani sukobi između ekspedicijskih snaga. Stoga hoće li Kirgistan postati srednjeazijsko 'Kosovo' ostaje da se vidi u vremenu koje dolazi, ali sve mogućnosti za nastajanje novog svjetskog žarišta su tu. Iako se tijekom vikenda činilo da u regiji dolazi do smirivanja situacija jer su se Iran i Pakistan dogovorili o isporukama plina 'naftovodom mira', a The New York Times obavijestio kako su u susjednom Afganistanu otkrivene ogromne rezerve bakra i litija, nasilje je u nedjelju ponovno eksplodiralo. S tim da vijest kako su američki geolozi otkrili u Afganistanu ogromne rezerve minerala, među kojima bakra i litija, procijenjene na tisuću milijardi dolara, više daje dojam kao opravdanje za američki rat u Afganistanu negoli da su ta nalazišta, koja uključuju i željezo, zlato, niobij i kobalt, stvarna. U svakom slučaju, NYT je izašao s naslovnicom kako bi Afganistan mogao postati "Saudijska Arabija litija", a kao izvor se navodi interna zabilješka Pentagona koju citira New York Times.

