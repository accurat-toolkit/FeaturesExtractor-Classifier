Njemačko državno odvjetništvo iz Bochuma pokrenulo je krajem prošle godine detaljnu istragu kladioničarskog skandala namještanja nogometnih utakmica diljem Europe, a njihova istraga rezultirala je saznanjem o 19 sumnjivih utakmica u Turskoj na četiri razine natjecanja, uključujući i onu najjaču, odnosno Super ligu. Izvještaj njemačkog državnog odvjetništva pripremljen za Turski nogometni savez sadrži opsežan pregled transkripata telefonskih razgovora. 'Utakmice su bile namještene u toj mjeri da su mali ulozi na velike tečajeve omogućili veliku zaradu ljudima diljem svijeta. Procjena je da bi u namještenim utakmicama stečen nezakonit profit mogao iznositi otprilike čak 50 milijuna eura!,' izjavio je neimenovani nogometni dužnosnik za Milliyet. Otkriveno je da je neđu sumnjivim utakmicama i ona koju su krajem prošle sezone u Super ligi odigrali Büyükşehir Belediyespor iz Istanbula i Gençlerbirliği iz Ankare, u kojoj je domaća momčad iz Istanbula pobijedila 3-1. Jedan kladitelj tvrdi da su se predsjednici dvaju klubova dogovorili za konačni rezultat! Recep Öztürk, vratar Gençlerbirliğija, prema izvještajima iz Turske se i osobno okladio na tu utakmicu, te zaradio više od 30.000 eura, prenosi Goal.com. Među imenima koja se spominju u istrazi Njemačkog državnog odvjetništva, tvrdi Today's Zaman, nalazi se i ono vratara Büyükşehir Belediyespora i bosansko-hercegovačke reprezentacije Kenana Hasagića.

