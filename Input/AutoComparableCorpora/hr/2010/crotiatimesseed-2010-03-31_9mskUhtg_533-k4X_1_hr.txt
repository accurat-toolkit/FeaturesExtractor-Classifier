Mislimo da se članstvo Hrvatske u Europskoj uniji slaže s njezinim prošlogodišnjim primanjem u NATO, kao važan korak da Hrvatska kao vodeća zemlja regije, čvrsto zauzme svoje mjesto u euroatlantskoj zajednici. Izjavio je to zamjenik američke državne tajnice James Steinberg, koji će idućeg tjedna posjetiti Sloveniju, Bosnu i Hercegovinu, Srbiju i Kosovo. Uoči posjeta regiji, Steinberg je na pitanje o napretku Slovenije i Hrvatske u rješavanju otvorenih pitanja putem sporazuma o arbitraži rekao da će SAD učiniti sve da ohrabri dvije zemlje da konstruktivno surađuju, prenosi Hina. To su unutarnje političke odluke koje trebaju donijeti njihovi čelnici, ali važno je imati na umu 'veću nagradu'. Ne samo Hrvatska, već i Slovenija i svi drugi će imati koristi ako se Hrvatska pridrži EU-u, istaknuo je. Steinberg je rekao da će Sarajevo posjetiti zajedno sa španjolskim ministrom vanjskih poslova Miguelom Moratinosom, te da će se sastati s trojnim Predsjedništvom BiH, čelnicima političkih stranaka i visokim predstavnikom Valentinom Inzkom, kako bi izrazili potporu i ohrabrenje za daljnji napredak u političkim reformama, uoči izbora u listopadu. Ne želimo vidjeti da BiH zaostaje za svojim partnerima u regiji, ona zaslužuje da bude u istom rangu kao ostali i učinit ćemo sve da to omogućimo, istaknuo je Steinberg. Također je izjavio da je ohrabren potezima Srbije u zadnjih godinu dana, uključujući podnošenje molbe za članstvo u Uniji i suradnju s Haškim sudom (ICTY). Očekujemo da će Beograd nastaviti suradnju s ICTY-jem te da će učiniti sve kako bi uhitio dva posljednja bjegunca Ratka Mladića i Gorana Hadžića i prebacio ih u Haag. Govoreći o posjetu Kosovu, Steinberg je kazao da će s najvišim dužnosnicima u Prištini razgovarati o decentralizaciji, jačanju vladavine prava i gospodarskom razvoju.

