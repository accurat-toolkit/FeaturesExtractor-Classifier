Indeksi se nisu uspjeli oporaviti od pada za više od 1,5 posto dan prije, jer ulagače na oprezu i dalje drži irska financijska kriza. Irska traži suradnju s MMF-om Ta članica eurozone pristala je surađivati s izaslanstvom Europske Unije i Međunarodnog monetarnog fonda kako bi se našlo rješenje za njezin krizom pogođen bankarski sektor. To bi moglo voditi prema paketu pomoći EU-a, no Dublin se tome opire. Pod najvećim pritiskom bio je jučer bankarski sektor. KBW indeks tog sektora pao je 1,4 posto, nakon što je američka središnja banka poručila da će dozvoliti nekim bankama povećanje dividendi, ali i da će ponovno procijeniti sposobnost 19 najvećih institucija da se nose s eventualnim pogoršanjem gospodarske situacije. Trgovačkom sektoru pozitivne brojke I dok je financijski sektor bio pod pritiskom, trgovački je sektor pružio podršku tržištu. Razlog je tome procjena Targeta da u predstojećoj blagdanskoj shopping sezoni očekuje najbolje rezultate u posljednje tri godine. Cijena dionice tog trgovačkog lanca skočila je 3,9 posto, dok je S&P indeks proizvođača robe za široku potrošnju ojačao 0,7 posto. No, to nije uspjelo pokrenuti šire tržište. Od 10 sektora S&P indeksa, njih sedam je oslabilo. Jučerašnji makroekonomski podaci nisu ohrabrili. Objavljeno je da je broj započetih gradnji kuća u listopadu pao 11,7 posto, zaronivši na najnižu razinu u više od godinu dana, dok je temeljna stopa inflacije, bez cijena hrane i energenata, istodobno pala na samo 0,6 posto na godišnjoj razini, što je najniža inflacija u SAD-u od 1957. godine, od kada se vode ti podaci. Na europskim su burzama cijene dionica jučer porasle. Londonski FTSE indeks ojačao je 0,19 posto, na 5.692 boda, dok je frankfurtski DAX porastao 0,55 posto, na 6.700 bodova, a pariški CAC 0,79 posto, na 3.792 boda.

