Zaplesale su kuglice na glavnom zagrebačkom trgu. Krajem kolovoza i početkom rujna Zagreb će biti centar europskog, a samim time i svjetskog vaterpola. Dvanaest najboljih muških te osam ženskih reprezentacija na Savi će se boriti za europska odličja. Bliži se Europsko prvenstvo, a posljednjih dana krenula je "žestoka kampanja", a sve u cilju kako bi tribine bile ispunjene do posljednjeg mjesta te kako bi hrvatska vaterpolska reprezentacija kod kuće imala "vjetar u leđa". Priželjkuje to hrvatski izbornik Ratko Rudić, vodstvo Hrvatskog vaterpolskog saveza, a i svi kandidati za kapicu državne reprezentacije. Taj "vjetar u leđa", "orkan s tribina" će im trebati već u skupini. Naime, ždrijeb skupina nije mazio domaćina, jer im je za suparnike u prvom dijelu EP-a dodijelio aktualnog europskog prvaka, zlatnog iz španjolske Malage, Crnu Goru koja je i prvi suparnik domaćinu i to 29. kolovoza. U skupini je još Italija, Rumunjska, Španjolska i Turska, tok je sekstet reprezentacija u drugoj skupini: Srbija, Mađarska, Rusija, Makedonija, Grčka i Njemačka. - Za razliku od nekih prethodnih velikih natjecanja kada smo se zagrijavali u prvim utakmicama, sada nam Prvenstvo počinje odmah – kazao je Ratko Rudić, hrvatski izbornik. Dodat će najtrofejniji svjetski vaterpolski trener: - Moramo krenuti najjače, dakle, već prvog dana biti u top formi. Potom će Rudić o suparnicima: - Crna Gora je branitelj naslova, o njoj i Španjolskoj ne treba trošiti riječi. Španjolci su aktualni svjetski doprvaci. Italija se diže, sve je bolja i bolja. Rumunji nisu za podcijeniti, to je sigurno – istaknuo je hrvatski izbornik. Nije spomenuo jedino Tursku, autsajdera u skupini. Hrvatska je domaćin Eura te osim vaterpolista nastupit će i vaterpolistice, a ženska vaterpolska reprezentacija Hrvatske u skupini je s Grčkom, Rusijom i Italijom, dok su u drugoj skupini Nizozemska, Španjolska, Njemačka i Mađarska. Izabranice Mikija Damjanića u prvom kolu igrat će protiv Ruskinja. Predstavljena je i himna, tj. pjesma Europskog vaterpolskog prvenstva kojem je Hrvatska domaćin. Otpjevao ju je Goran Karan, a svirat će se "od jutra do mraka" na Savi od kraja kolovoza do 11. rujna. Tonči VLAŠIĆ

