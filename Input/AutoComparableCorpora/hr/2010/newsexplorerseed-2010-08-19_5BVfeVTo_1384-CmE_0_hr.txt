Naravno, jedno od logičnih pitanja koja se nameću je smatra li javnost da postoji kolektivna odgovornost islamske zajednice u SAD-u za ovakav strašan zločin i neka povezanost između prosječnog američkog muslimana ili muslimana uopće - s onim teroristima koji su svoju smrt naplatitili životima tisuća nevinih Amerikanaca. Odgovor je - naravno da takva odgovornost ne postoji, ali naravno, to ne znači da američka podsvijest muslimane kao cjelinu ne doživljava kao odgovorne, štoviše u njima gleda i stalnu još uvijek aktualnu prijetnju. Američki muslimani nisu doživjeli sudbinu američkih Japanaca tijekom drugog svjetskog rata, što ne znači da mnogi nisu imali ili još uvijek imaju mnoštvo neugodnosti samo zbog svojeg imena, ili pak posredne povezanosti s onima koji jesu stvarna prijetnja. Je li Ground Zero mjesto na kojem bi muslimani morali hodati na prstima? Je li Auschwitz mjesto na kojem bi Nijemci morali suspregnuti svoj dah? Je li Jasenovac mjesto na kojem bi Hrvati trebali pognuti glave? Svakako, ako oni to intimno tako osjećaju, ali to nije njihova obveza. Neki ističu primjere, kao kad su se katoličke svećenice morale odustati od svoje prisutnosti i molitve kod Treblinke, koliko god njihovi motivi bili ispravni. To je vjerojatno jedan od niza razloga zašto je hrvatskoj katoličkoj crkvi trebalo pola stoljeća za simboličan potez u Jasenovcu. Dovoljan razlog je bio da bi sama njihova prisutnost, opravdano ili ne, racionalno ili posve iracionalno, svejedno - mogla uznemiriti obitelji nekih žrtava. Križ iznikao iz ruševina svjetskog trgovinskog centra. Zločin je počinjen u ime islama, no je li to islam tražio? Može li se pripadnicima jedne religijske zajednice nametnuti kolektivna krivnja? Ima i prozaičnijih primjera - od gradnje komercijalnog tornja koji bi gledao na poprište krvave bitke kod Gettysburga odustalo se, kako se ne bi narušio dignitet američkog svetog mjesta, koji bi trebao ostati nenarušen bilo kakvim aktualnim kontroverzama. Koliko je moguće zadržati dignitet na mjestu srušenih tornjeva Svjetskog trgovinskog centra usred njujorške asfaltne džungle, teško je reći, ali očito da je on ponajviše narušen već ovakvim raspravama. U ime žrtava, bilo bi najbolje da se takva bolna javna polemika mogla u potpunosti izbjeći, bilo bi najbolje da je njujorška islamska zajednica znala predvidjeti u što će se sve izroditi (iako u New Yorku ima dosta koji onih koji tvrde da su to napravili upravo zato što su znali što će se dogoditi!), te da je potražila manje spornu adresu za stotinu i neku njujoršku džamiju po redu, a ne baš u blizini Ground Zero, koji je za većinu Amerikanaca istinsko sveto mjesto, koje treba biti pošteđeno takvih kontroverzi. Ako se dva bloka dalje od Ground Zero može graditi crkva, sinagoga, ili banka - može i džamija. Bude li drugačije, znat ćemo da je strah još jednom pobijedio. No, u ime živih, sad bi moglo biti kasno za povlačenje, jer bi američki muslimani mogli biti uhvaćeni u klopku vječnog ispričavanja za nešto za što kolektivne odgovornosti nema i ne smije biti. Njujorški muslimani pogriješili su u izboru svojeg novog svetog mjesta, namjerno ili ne isprovociravši neugodnu reakciju, ali sad je vjerojatno već kasno za uzmak, jer ne mogu oni sami sebe dobrovoljno staviti u poziciju građana drugog reda i u društvenopolitičku karantenu 'samo' zato što među pripadnicima njihove religiozne zajednice vlada epidemija terorizma. Barack Hussein Obama, unuk kenijskog katolika koji je prešao na islam (od tud srednje ime), zauzeo je danas poziciju kakva jedino može priličiti američkom predsjedniku - svim američkim građanima zagarantirane su slobode vjeroispovijesti i one ničim ne smiju biti ograničene. Dakle, u prijevodu, ako se dva bloka dalje od Ground Zero može graditi crkva, sinagoga, ili banka - može i džamija. Bude li drugačije, znat ćemo da je strah još jednom pobijedio.

