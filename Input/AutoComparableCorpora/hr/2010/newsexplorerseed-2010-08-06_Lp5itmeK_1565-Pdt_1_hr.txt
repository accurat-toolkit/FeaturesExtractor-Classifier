Jutro mi je počelo s jednom od najpoznatijih antiratnih pjesama “Enola Gay” iz 1980. godine. Odmah nakon pjesme na radiju sam čula vijest kako je na današnjem obilježavanju 45-te godišnjice pada atomske bombe na japanski grad Hirošimu nazočio i američki veleposlanik. VEZANE VIJESTI Blogovi Kako je to prvi službeni dolazak američkog predstavnika na komemoraciju u Hirošimi, pojavile su se i kalkulacije da bi tijekom posjeta Japanu taj grad mogao obići i predsjednik Barack Obama. Američki bombarder Enola Gay 6. kolovoza 1945. godine bacio je tada novo oružje, atomsku bombu na japanski grad Hirošimu. Tri dana kasnije atomsko je oružje bačeno i na Nagasaki te je Japan naposljetku potpisao kapitulaciju. No, naličje završetka Drugog svjetskog rata bilo je mračno jer je atomska bomba ubila oko 220.000 japanskih civila. Amerika se kasnije nikad nije ispričala za tragičnu smrt japanskih građana, a atomska je bomba postala simbol istodobne moći i zloupotrebe znanosti. O zloupotrebi znanosti razmišljam još od 1985. godine kada sam kao studentica fizike u sklopu kolegija “Moderna fizika i filozofija” slušala predavanja pokojnog akademika Ivana Supeka. On je na jednom predavanju govorio o dubokim moralnim dilemama Roberta Oppenhaimera, koje su toga slavnog fizičara mučile nakon što su atomske bombe bačene na Hirošimu i Nagasaki prouzročile smrt i strašne muke japanskih civila. Porijeklom iz ugledne njemačko-židovske obitelji, Oppenheimer je vodio ugodan život američkog intelektualca sve do rujna 1942. godine kada je postao znanstveni direktor projekta Manhattan koji je 1945. godine rezultirao atomskom bombom. Slavljen kao “otac atomske bombe”, Oppenheimer je nakon tragedije japanskih civila postao zaokupljen etičkim pitanjima te protivnik stvaranja još moćnije vodikove bombe. Naposljetku je postao žrtva mračne McCartijeve ere: optužen je za navodni komunizam zbog romantične ljubavne veze s liječnicom i komunistkinjom Jean Tatlock, a uništilo ga je i svjedočanstvo njegova kolege fizičara Edwarda Tellera. Američki predsjednik John F. Kennedy početkom šezdesetih godina rehabilitirao je Oppenheimera, no otac atomske bombe do svoje smrti 1967. godine bio je zaokupljen svojom odgovornošću za tragediju japanskog naroda. O njemu su napisane brojne knjige, od kojih je zacijelo najbolja b“American Prometheus: The Triumph and Tragedy of J. Robert Oppenheimer” Kai Birda i Martina J. Sherwina iz 2005. godine. Oppenheimerov glavni oponent Edward Teller, tvorac vodikove bombe i projekta rata zvijezda, umro je prije sedam godina. Teller, koji je poslužio kao inspiracija za kultni film “Dr. Strangelove” s Peterom Sellersom u glavnoj ulozi, pred kraj života priznao je da je svojim svjedočenjem gotovo uništio Oppenheimera. U međuvremenu, 2005. godine umro je i nobelovac Hans Bethe, posljednji ključni protagonist stvaranja atomske bombe koji se Telleru pridružio u stvaranju vodikove bombe, navodno kako bi zadovoljio hirove svoje rastrošne žene. Da su živi, bi li se glavni protagonisti Projekta Manhattan danas pridružili američkom veleposlaniku u Hirošimi? hirošima atomska bomba Broj preporuka: 8 Objavi na Facebooku Više o... FACEBOOK KOMENTARI

