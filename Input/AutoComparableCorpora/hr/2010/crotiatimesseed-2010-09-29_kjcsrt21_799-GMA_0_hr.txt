Zašto je u nogometu toliko crnila, upitali smo predsjednika HNS-a Vlatka Markovića u Rusanovoj. - Kad bi se takve stvari događale samo u sportu, bilo bi dobro. Kod nas je običaj svih mogućih omalovažavanja i pametovanja. Da me pogrešno ne shvatite, i vaša kuća je nama poslala gospodina Robina Bokšića “na dar”. Za što su dakako meni trebala tri dana da sve riješim bez ikakvih problema. Zvao me glavni urednik lista Spiegel iz Njemačke da dođem, rekao sam “Nemojte se ljutiti, mi nemamo interesa za svjetske senzacije. Svoju smo raščistili, uhvatili smo čovjeka koji je prevario vas, Fifu i Uefu. Mislio je da će i nas, međutim napravili smo veliku stvar kad smo ga otkrili”. Došao je kao predstavnik Uefe, a ne Sportskih novosti. - On je svjesno lansiran da bi novine imale o čemu pisati. Zbog toga Bokšića neki u Uefi gube glavu jer im je Marković odrezao te glave kad je došao. Jednostavno smo u Nyonu izašli s argumentima i pitanjem - gospodo o čemu govorite? Odmah je krenulo ispričavanje. Nevezano za Bokšića, jeste li ikad posumnjali da je u Hrvatskoj bilo lažiranja? - Ne. Ma, kakvi! Niti posumnjao, niti znao, niti vidio. Da sam naslutio tako nešto, a nisam reagirao, onda sigurno ne bih mogao biti 12 godina na čelu Saveza. Dakako da bih intervenirao istog trenutka da sam ikad imao informaciju. Uskok i policija odmah bi bili angažirani. Zašto se prave afere? Možda jer im smetaju Vlatko Marković i cijeli Izvršni odbor. Ovo što se govori i radi kontra HNS-a je sramotno. Kada bi druge firme bile samo slične nama, bili bismo najsretniji na svijetu. Mi smo jedna od najboljih organizacija u zemlji, s najvećim plaćama. Dakle, idete po četvrti mandat na čelu HNS-a? - Moram priznati da sam bio strahovito iznenađen kad je Izvršni odbor zahtijevao da se već sada odlučim, ta gesta me dirnula, iako ima još vremena do Skupštine. Moram reći da nam se smiješi najveći sponzorski ugovor dosad. Iz inozemstva. Radi se o više milijuna eura. Sigurno ćemo imati sredstava za izgradnju kampa u Tuhlju, napravit ćemo više sportskih objekata po cijeloj Hrvatskoj, samo u Dalmaciji planiramo 4-5, a moramo misliti i o Istri, i o Slavoniji. Prihvatili ste kandidaturu. - Jesam, ali vidim da su razni lešinari opkolili Kuću nogometa. Htjeli bi aterirati negdje ovdje. Igor Štimac glavni je pretendent za novog predsjednika. - Sposobni za tu funkciju mogli bi biti samo Zvone Boban i Davor Šuker. Za druge ne znam... A Štimac? - O njemu nisam ništa rekao. Podcjenjujete li ga kao protukandidata? - Ne zanima me. Predsjednik Hajduka Svaguša nedavno vas je prozvao. Niste mu ništa odgovorili. - To nije moja razina. Traže vašu ostavku. - Za Hajduk sam dao mnogo više nego njih većina tamo. Bio sam trener Bijelih. Nema dvojbe, ja sam dinamovac, ali da volim i Hajduk i da sam mu pomagao, o tome je iluzorno i razgovarati. Kako pomiriti nogometnu Hrvatsku? Splićani su podignuli veliku buru? - Šteta je što nisu koncentrirani samo na nogomet nego na stvaranje nekog zla. Da su barem imali snage doći u Rusanovu, ili da nas pozovu k sebi... Kako će biti riješen problem domaćinstva reprezentacije? - U Zagrebu Hrvatsku dočekuju kao svetu misu. Drago će mi biti da tako bude i u Splitu. Mislim da se na tome u Hajduku već radi. Reprezentacija je svojina Hrvatske, a ne HNS-a. Ne zaboravite, još su naši čuveni Vatreni rekli da se sve utakmice trebaju igrati u Zagrebu. To se dogodilo poslije susreta sa Španjolskom (0:0), kada su im zviždali na svaki dodir lopte. Posebno dinamovcima. Pitajte ih je li istina. U Maksimiru je potpuno svejedno tko je odakle, svakom se reprezentativcu skandira. Na kraju, ne odlučuje Vlatko Marković, ni Izvršni odbor, nego stručni stožer i igrači. Presuđuju upravo igrači. Mislim da sam time sve rekao. Je li točno da zapravo Mamić vlada HNS-om? - Ma kakav Mamić! Pusite te priče. Pišite da je Dinamo postao pravi klub dovođenjem Vahida Halilhodžića. Osnova stabilnosti u Maksimiru uvijek su bili treneri. I ja vam kažem da Dinamo i Hajduk zapravo imaju vrlo dobre odnose. Vidio sam i poruku na derbiju, iako nisam bio na utakmici. Zna se tko to može napisati. Istaknula ju je Torcida. - To je plaćena parola. Od koga? - Ne zanima me. sportske.jutarnji.hr

