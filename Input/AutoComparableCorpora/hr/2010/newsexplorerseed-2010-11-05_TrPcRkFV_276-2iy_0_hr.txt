Otkrivanje i objavljivanje prave istine iza nekih od medijski najeksponiranijih događaja proteklih godina neprikosnoveni su zadatak neprofitne organizacije Project Censored čiji moto je simboličan, ali efektan: 'Vijesti koje nisu postale vijesti'. PC je udruga koja djeluje u sklopu zaklade sveučilišta Sonoma u Sjedinjenim Državama, a bavi se kritikom medija i istraživačkim novinarstvom s ciljem rasvjetljavanja događaja koji su potresali svijet i imali globalne posljedice. Skriva li se profit iza umjetno izazvane panike zbog H1N1 svinjske gripe, nerazjašnjene okolnosti napada 11. rujna i poveznica u tokovima novca između SAD-a i Talibana samo su neke od tema koje su novinari Project Censored-a istražili u protekloj godini. Prenosimo top deset tema iz 2010.: 1) Globalni planovi za zamjenu dolara Nacije svijeta dosegle su svoje limite u toleriranju ratnih pothvata američke vojske, pa su Vlade zemalja potpisnica Šangajske organizacije za suradnju (SCO), na čelu s Ruskim predsjednikom Dmitrijem Medvedevom i Kineskim vođom Hu Jintaoom u lipnju 2009. u ruskom gradu Yekaterinburgu pokrenule pregovore oko zamjene dolara kao valute u kojoj se čuvaju svjetske rezerve novca. Vladi SAD-a zabranjeno je sudjelovanje. Vanjski promatrači Međunarodni monetarni fond, Svjetsku banku i Svjetsku trgovinsku organizaciju percipiraju kao surogate američke financijske politike podržane vojnim bazama svjetske velesile diljem svijeta. - Arhitekti ove globalne zamjene valuta uviđaju da će slamanjem dolara slomiti i američku vojnu dominaciju. Potrošnja američke vojske ne može se održati bez kruga teškog zaduživanja. Službeni američki proračun za potrebe obrane za 2008. iznosio je 623 milijarde dolara. Najbliži sljedeći vojni proračun bio je kineski sa 65 milijardi dolara, navodi CIA - kazao je autor djela 'The American Empire IS Bancrupt' Chris Hedges. U rujnu 2009. u Belgiji je izaslanstvima zemalja članica G8 predstavljena nova valuta pod motom 'Jedinstvo u različitosti' koja bi trebala zamijeniti dolar. Više o temi 2) Američko Ministarstvo obrane najveći je zagađivač okoliša na planetu Iako postoji niz dokaza o ulozi američke vojske u zagađenju okoliša, kažu autori teme, svi od reda prolaze bez istrage i bez prijavljivanja službenim organima. Minimalna pažnja ovom problemu je posvećena na posljednjem skupu UN-a o klimatskim promjenama u Kopenhagenu. Spominju se upotrebe fosilnih goriva, masovna proizvodnja stakleničkih plinova, kao i ispuštanje radioaktivnih i kemijskih zagađivača u vodu, zrak i tlo. - Prema svim mjerenjima, Pentagon je generalno najveći institucionalni korisnik derivata nafte i energije. Ipak, Pentagon je uzet kao sveobuhvatni primjer u svim međunarodnim klimatskim dogovorima - tvrdi autorica 'Add Climate Havoc to War Crimes: Pentagon’s Role in Global Catastrophe' Sara Flounders. - Rat u Iraku zaslužan je za 141 milijun metričkih tona ugljičnog dioksida u atmosferi od ožujka 2003. do prosinca 2007. - kaže direktor Oil Change Internationala Steve Kretzmann. Više o temi 3) Privatnost korisnika na internetu je ugrožena Obamina administracija nastavila je uhodanu praksu nadgledanja osobne elektroničke komunikacije od svojih prethodnika. U proljeće 2009. američki Senat je donio Akt o cyber sigurnosti koji predsjedniku daje moć da 'proglasi opću opasnosti, a na temelju čega smije koristiti privatne mreže za sve što drži potrebnim za odbijanje napada. U tom slučaju predsjednik smije u potpunosti ugasiti internet u Sjedinjenim Državama. Ova 'sigurnosna' stavka zakona samo je dio opsežne akcije nadgledanja Interneta koju je započeo George W. Bush nakon napada 11. rujna 2001. Godinu kasnije osnovana je DARPA, Ured za informacijsku svjesnost s ulogom kontrole internetskog prometa u zemlji koja je uključivala i 'deep packet inspection' tehnologiju čiji je zadatak bio da ulazi i pregledava sav e-mail promet i detektira ključne riječi poput 'granata' ili 'pobuna'. Više o temi 4) Američki Imigracijski ured drži taoce diljem zemlje Tisuće ilegalnih imigranata zadržavano je u više od 300 tajnih kampova diljem Sjedinjenih Država samo zbog sumnje u umješanost u kriminalna djela. - Ako nemamo dovoljno dokaza da optužimo nekoga za kriminalno djelo, a mislimo da je ilegalac, možemo učiniti da nestane - 'ledene' su riječi izvršnog direktora Imigracijskog ureda (ICE) Jamesa Pendergrapha izrečene na policijskoj konferenciji u kolovozu 2008. U 186 neoznačenih i neprijavljenih područnih ureda koji nisu pod direktnom kontrolom ICE-a nedostaje osnovnih higijenskih uvjeta, poput tuševa, kreveta, sapuna, pitke vode, četkica za zube, ali i pristupa pravnoj pomoći. Na tim uredima nema nikakve vidljive oznake poput američke zastave ili natpisa da se tu nalaze zatvorenici. Više o temi 5) Američka vojska i Blackwater plaćenici surađuju u tajnom ratu u Pakistanu U tajnoj bazi američke vojske u Karachiju koja je sjedište Združene komande specijalih operacija (JSOC) članovi kontroverzne elitne privatne zaštitarske tvrtke Blackwater vode tajni program lova i ubijanja čelnika Al'Quaide i Talibana unutar i izvan granica Pakistana. Plaćenici također prikupljaju obavještajne podatke u cilju potpomaganja paralelnih tajnih akcija navođenog bombardiranja pobunjeničkih položaja koje provodi američka vojska. - Nemamo nikakve plaćenike koji obavljaju takav posao za nas. Ne unajmljujemo snagu za takav posao. Točka - rekao je glasnogovornik šefa JSOC-a Admirala Michaela Mullena. Osnivač Blackwatera Erik Prince tvrdi suprotno u intervjuu za Vanity Fair kad kaže da Blackwater surađuje s američkim Specijalnim snagama u identifikaciji meta i planiranju misija. Više o temi 6) Ograničenja zdravstvene reforme u SAD-u tisuće košta života Istraživanje s Harvarda predviđa da je 2.266 vojnih veterana umrlo tijekom 2008. zbog nedostatka zdravstvenog osiguranja, što je 14 puta više smrti nego što ih je američka vojska doživjela iste godine od neprijateljske paljbe u Afganistanu, odnosno dvostruko više nego što je poginulih vojnika od početka rata u toj zemlji 2001. Prema Američkom časopisu za javno zdravstvo nedostatak zdravstvenog osiguranja povećava rizik od smrti za pojedinca za 40 posto. Primjera radi, kćeri blizanke Stacie Ritter oboljele su u dobi od četiri godine od raka. Terapija je zahtijevala transplantaciju matičnih stanica, a u procesu su im nepovratno oštećene žlijezde rasta. Do kraja života moraju primati hormonske injekcije. Tvrtka Staceinog muža osigurala je svoje zaposlenike preko kompanije CIGNA, a oni su ovoj obitelji odbili financirati injekcije koje svaki put koštaju 440 dolara. Obitelj je zbog ogromnih troškova liječenja bankrotirala dok je izvršni direktor CIGNA-e Ed Hanway lani zaradio 12.2 milijuna dolara, odnosno 5.883 dolara po satu. Više o temi 7) Američko financiranja Talibana Priča otprilike ide ovako - u kontinuiranom toku novca američki porezni obveznici plaćaju državi koja izdvaja pozamašna sredstva uz državnog proračuna za potrebe rata u Afganistanu. Vojska, kao potrošač tog novca plaća privatne zaštitarske tvrtke za poslove osiguranja, a one pak plaćaju pobunjenicima da osiguravaju tu istu sigurnost za koju su i sami dobili novac. Istovremeno, afganistanske tvrtke koje su vodili nekadašnji Talibani, poput nećaka predsjednika Hamida Karzaija, osiguravaju siguran prolaz američkim konvojima kroz određena područja. Drugim riječima, američki narod plaća pobunjenicima u Afganistanu da štite američku vojsku koja je tamo da se bori protiv tih istih pobunjenika. Među vojnicima se stvara jaz zbog sve češćih nepotvrđenih informacija koje navode da američki helikopteri prevoze talibanske borce po ratištima, a iako službeni kanali oštro demantiraju te navode, u ratom razorenoj zemlji stvorila se sumnja u suradnju zaraćenih strana. Više o temi 8) Panika oko svinjske gripe umjetno 'napumpana' radi bogaćenja farmaceutske industrije Svjetska zdravstvena organizacija je proširila globalnu paniku oko virusa H1N1 na temelju nepotpunih i sumnjivih podataka, navode autori. Centar za kontrolu i prevenciju bolesti (CDC) u Atlanti stvorio je i iskoristio podatke koji su uvelike uvećali stvarnu potrebu za skupim cjepivom s ciljem profita farmaceutskih kompanija, ne zaštite građana. Obamina administracija ocijenila je pandemiju 'lakšom od Španjolske gripe 1918, ali težom od svinjske gripe 1976.', a WHO je brže bolje naložio globalnu proizvodnju od 4.9 milijardi komada cjepiva. Nakon proglašenja Stupnja 6 (pandemija) u SAD-u su počela uhićenja svih koji su odbijali primiti cjepivo. Više o temi 9) Porast napetosti oko nerazjašnjenih pitanja nakon napada 11. rujna 2001. Gotovo deset godina nakon najvećeg pojedinačnog napada na američko tlo i tone dokaznog materijala i spisa koji govore službenu verziju priče, mnoga pitanja od javnog interesa i dalje vise u zraku. Kako je pala Zgrada 7?, Što je uzrokovalo rušenje Blizanaca? Gdje je Osama Bin Laden? Neka su od tih pitanja na koja su odgovore pokušali dati brojni pojedinci iz akademske i intelektualne zajednice, no njihov glas je ili ignoriran ili ušutkan. Od početka 2010. više od 1.200 inžinjera i arhitekata, ljudi koji se razumiju u tu sferu, zahtijevaju ponovno otvaranje istrage oko pada Twinsa jer smatraju da su podastrti dokazi puni rupa i kontradiktorni, a dok nova istraživanja otkrivaju tragove kontrolirane eksplozije u podnožju Ground Zeroa, američki narod zaslužuje činjenicama potkrijepljeno objašnjenje. Više o temi 10) Ratni zločini generala Stanleyja McChristala Prije nego što ga je Barack Obama postavio na mjesto vrhovnog zapovjednika vojske u ratu u Afganistanu, McChristal je bio vođa Mornaričkih tuljana i Delta forcea, supertajnih jedinica komandosa koji su obavljali nemoguće zadatke za svoju zemlju. Šefovao je također i gore spomenutom JSOC-u za vrijeme Busha mlađeg, a javna je tajna da su te Združene snage imale odrede smrti koji su se mimo svih konvencija i zakona infiltrirale u strane države, pronalazile i ubijale ljude s popisa za odstrijel, te nestajele u okrilju noći. Bez dokaza i priznanja o sudjelovanju. Sve je naravno opovrgavano i na tome je ostajalo. Ipak, na snazi je dekret predsjednika Forda iz 1970-ih kojim se takvi pothvati zakonom zabranjuju. Spominju se učestalo i mučenja zatvorenika u 'nepostojećim' kampovima koje su vodili pripadnici JSOC-a. Jedan takav kamp koji 'ne postoji' je Mana u Iraku gdje, kažu autori, za Ženevsku konvenciju i ljudska prava nisu čuli, a Crveni Križ, međunarodno udruženje koje prati i osigurava provedbu Ženevske konvencije ne zna gdje se kamp nalazi (odnosno ne nalazi). Svim tim kampovima zapovijedao je McChristal. Više o temi

