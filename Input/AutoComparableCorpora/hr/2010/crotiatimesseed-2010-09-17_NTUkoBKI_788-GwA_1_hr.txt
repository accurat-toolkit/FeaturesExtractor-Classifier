- Mi ćemo istražiti i ilegalnu trgovinu oružja za Hrvatsku kao i upletenost Vladimira Zagorca u sve to jer za to imamo puno tajnih dokumenata u kojima stoji i uloga Franje Tuđmana te još najmanje desetak političara i članova hrvatske ali i austrijske vlade. Te dokumente ćemo istražiti, a istraga će biti javna. Naš posao nije da se miješamo u hrvatsku politiku nego da otkrijemo ulogu austrijskih političara i austrijskih tvrtki u ilegalnim radnjama, naveo je Peter Pilz. - Nakon Wolganga Kulterera očekujemo da će već idućeg tjedna u Austriji biti novih uhićenja vezano za aferu Hypo, kazao je Rolf Holub predsjednik Istražnog povjerenstva koruškog parlamenta o aferi Hypo. On je izjavio kako je nedavno razgovarao i sa novim direktorom Hypo banke u Austriji koji je rekao da će se sve pojasniti u vezi poslova Hypo banke, a naveo je i da mu je istarski župan Ivan Jakovčić obećao da će sva saznanja koja ima predočiti bez obzira o kome se radi. Rolf Holub je kazao da je i službeno pozvao Ivana Jakovčić u Klagenfurt da svjedoči o poslovima te banke u Istri i time pomogne istrazi. Rolf Holub i Peter Pilz kazali su da će istraga o aferi Hypo u austrijskom parlamentu početi za šest mjeseci. - Nas zanima što je sa 8 milijardi eura kredita Hypo banke koji su nenaplaćeni u čak 12 zemalja. U Hrvatskoj je posrijedi nekoliko stotina milijuna eura nenaplaćenih kredita Hypo banke. U naredno vrijeme Austrija će, s druge strane, Hypo banci za oporavak morati dati oko milijardu eura. Riječ je o banci koja je vrijedila 3,2 milijarde eura, a prodana je za jedan euro. Zbog toga tražimo veze političara i bankara u svim zemljama gdje je Hypo banka poslovala , a zanima nas i da li je banka financirala neke političke stranke . Bilo bi dobro da i Hrvatska osnuje nekakav Odbor koji bi se bavio istragom afere Hypo banke u Hrvatskoj i ljudi iz Hrvatske koji su u to bili uključeni, kazao je Rolf Holub. Peter Pilz član austrijskog parlamenta, inače i član Nacionalnog sigurnosnog vijeća je kazao da se istraga vodi na nekoliko područja, a jedno je i ilegalna prodaja oružja u Hrvatskoj početkom 90.tih godina zbog čega će se istraživati računi Vladimira Zagorca u Austriji, a istražuju i pljačku istarskog zemljišta koju su obavili austrijski i hrvatski špekulanti, te odgovor na pitanje kako je u stvari pokraden novac Hypo banke. - Zanimaju nas približno 2 milijarde eura koje su ležale na tajnim računima u Austriji . Taj je novac preko Hypo banke vraćen u Hrvatsku tako da se njime kupovalo zemljište. Mi smo već nekoliko slučajeva istražili, a i župan Jakovčić nam je ispričao, naprimjer, kako su se radile makinacije sa zemljištem u Dragoneri, rekao je Pilz i dodao da su se slične makinacije, kupnja jeftinog zemljišta potom prenamjenom zemljišta napuhavanje cijena radile i u Savudriji gdje je izgrađena rezidencija Skiper. On je naveo da je svaki političar na području gdje su se te makinacije sa zemljištem radile trebao znati o čemu je riječ , te da je bagatelno prodaje ili kupuje znatno vrijednija zemlja. Pilz je rekao da je u aferu oko prodaje zemljišta Dragonere bio uključen Jorge Haider ali da je ključna osoba za te poslove i makinacije bio Detlev Neudeck koji je bio blagajnik Haiderove Slobodarske stranke, a pomagao je i jedan austrijski odvjetnik. - Makinacije sa zemljištem u Dragoneri radile su se za neku drugu osobu, a mi želimo istražiti da li je to bio Haider ili neki drugi austrijski političar, kazao je Peter Pilz dodavši da je afera Dragonera jedna od najškakljivijihvezano za austrijske političare. Pilz je izjavio da su u Istri dobili nove korisne dokumente koje treba prevesti i provjeriti te da su već o tome izvijestili ministarstvo pravosuđa u Austriji. - Provjeravamo moguće investicije naših stranaka, a svi tragovi vode ka Haiderovoj Slobodarskoj stranci, naveo je Pilz i pojasnio da su političari radili protiv interesa države su u tim sumnjivim poslovima profitirali. Kazao je da moraju istražiti i ulogu bivšeg župana Steve Žufića u aferi Dragonera te najavio uskoro i sastanak sa Ivićem Pašalićem čije su nekretnine danas kraj Vodnjana i obišli.

