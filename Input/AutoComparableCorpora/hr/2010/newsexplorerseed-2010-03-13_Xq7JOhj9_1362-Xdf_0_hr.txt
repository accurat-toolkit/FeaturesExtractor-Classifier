Politika, Svijet Subota, 27.03.2010. Tagovi: Irak, izbori 00:10 Washington poziva na poštivanje volje naroda u Iraku Sjedinjene Države pozvale su u petak kandidate i političke stranke u Iraku da "prihvate rezultate izbora i poštuju volju naroda", nakon što je izborna komisija objavila tijesnu pobjedu koalicije Alada Alavija, nad koalicijom premijera Nurija al Malikija. Maliki je objavio da ne prihvaća izborne rezultate. "Pozivamo sve kandidate i sve stranke da prihvate rezultate, da poštuju volju iračkog naroda i surađuju u pravodobnom formiranju nove vlade", kaže se u priopćenju State Departmenta. Također se ističe kako je "važno da se sve strane suzdrže od zapaljive retorike i zastrašivanja". Nezavisna visoka izborna komisija (IHEC) objavila je privremene rezultate parlamentarnih izbora održanih 7. ožujka, prema kojima je Alavijeva koalicija osvojila 91 zastupničko mjesto, a Malikijeva 89. Pravo na formiranje vlade trebalo bi pripasti bivšem premijeru Alaviju. State Department upozorava kako je iračka vlada dužna i dalje pružati sigurnosne i druge osnovne usluge za svoje građane u razdoblju do formiranja nove vlade. Američko Državno tajništvo čestitalo je svim Iračanima na uspješnoj provedbi izbora, koji su po ocjeni međunarodnih i više od 200,000 domaćih promatrača protekli uz ukupni integritet, bez dokaza o raširenim ili ozbiljnim prijevarama. SAD je pozvao sve političke entitete u Iraku da podnesu moguće pritužbe i žalbe kroz uspostavljeni zakonski mehanizam i procedure. Kada oni budu riješeni, Vrhovni sud će službeno potvrditi rezultate i onda se može pristupiti sazivanju novog parlamenta, izboru predsjednika i formiranju vlade. (H)

