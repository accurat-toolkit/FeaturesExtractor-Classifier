Pokušaj paralelnih struktura srbijanske Službe državne bezbjednosti (SDB) da spriječe izručenje ratnog zločinca Veselina Vlahovića Batka osujećen je pravovremenom diplomatskom ofanzivom bh. diplomatsko-konzularnog predstavništva u Španiji, te je monstrum s Grbavice sinoć izručen pravosudnim organima BiH. Bit će to tek početak dugotrajnog procesa pred Sudom BiH koji će se, prema našim informacijama, na svaki mogući način pokušati opstruirati kako bi Vlahovićevi advokati dobili dovoljno vremena da, nakon uputstava SDB-a, preciziraju taktiku odbrane. Ključni dokazi SDB-a Srbije Prema informacijama do kojih smo došli, nedavna presuda sudije iz španske provincije Alicante, koji je Vlahovića zbog nekoliko krivičnih djela osudio na četiri godine zatvora, bila je sve samo ne slučajna. Ključne dokaze za presudu sudu u Španiji, prema izvoru Globala, dostavile su osobe bliske SDB-u Srbije, odnosno pojedinci iz paralelnih struktura koje su odranije poznate po pomoći odbjeglim haškim bjeguncima. Na taj način se pokušalo dobiti na vremenu kako bi se Vlahović „sklonio“ u jedan od španskih zatvora i spriječilo njegovo trenutno izručenje BiH. Priča o Veselinu Vlahoviću zvanom Batko i SDB-u zapravo počinje još krajem osamdesetih godina u Sarajevu. Batka, kojeg je nakon dolaska iz Nikšića zaposlio Veljko Cerović, vlasnik kultne sarajevske diskoteke Sloga, regrutirali su službenici SDB-a. Kako se bavio boksom te je slovio za „žestokog momka“ koji ne preza ni od čega, procijenjeno je da bi u perspektivi mogao koristiti. Zločinac Vlahović je uskoro dobio status osobe od posebnog povjerenja te radno mjesto u službi obezbjeđenja hotela Bristol. Kažu da je već tad obavljao prljave poslove za SDB te da mu ni ubistva nisu bila strana. Kada je Srbija, početkom 1992. godine, krenula u otvorenu agresiju na BiH, Vlahović je dobio instrukcije da ostane u Sarajevu i čeka daljnja uputstva. Tokom martovskih blokada, 1992. godine, viđen je na Grbavici, gdje je već imao organiziranu grupu plaćenika od kojih su se izdvajali Zoran Jeftimić Ćenta, braća Čamur, Saša Baričanin, Branislav Gavrilović te izvjesni „Krompir“. Njihova uloga početkom blokade Sarajeva bilo je stvaranje organiziranog haosa te ubistva i deportacija građana drugih nacionalnosti.ž Ne treba zaboraviti da Vlahović već tada nije primao naređenja kriznih štabova, policije, pa ni same Biljane Plavšić, koju je jednom prilikom na Grbavici zamalo ubio, već Jovice Stanišića, šefa SDB-a iz Beograda. Tri krivotvorena pasoša Ipak, to nije sve. Prema dobro obaviještenom izvoru Globala, višegodišnja potraga za Vlahovićem je pokazala da je on imao direktne ili indirektne veze i s nekim međunarodnim faktorima. Prema pisanju Los Angeles Timesa tokom prošle godine, Vlahovićev šef Stanišić bio je dvostruki agent CIA-e tokom rata u bivšoj Jugoslaviji. Recimo da „zbog nedostatka očitih dokaza“ ovo nećemo povezivati, ali ostaje činjenica da su plaćene ubice tokom krvavih 90-tih formirale čvrste poslovno-mafijaške veze s nekoliko službi i organizacija. Zbog toga ne treba da čudi što je Veselin Vlahović tokom 2001. godine „pobjegao“ iz crnogorskog zatvora Spuž, u trenutku kada je prijetila opasnost da pod pritiskom međunarodne zajednice i tadašnjeg šefa Misije UN-a u BiH Jacljuesa Kleina bude izručen BiH. U prilog tezi da su Vlahoviću, baš kao i Milanu Lukiću prije njega, pomogle osobe s izuzetno jakom pozadinom, svjedoči činjenica što su i kod jednog i kod drugog pronađeni pasoši s drugim imenima. Prema informacijama Ministarstva unutrašnjih poslova Španije, kod Vlahovića je pronađen i krivotvoreni bugarski pasoš te dokumenti na imena Krunoslav Godec, Mijodrag Petrović i Jan Depilj. Faksimil članka o Stanišiću iz Los Angeles Timesa u kom se tvrdi da je navodno bio dvostruki agent CIA-e Da je samo sumanuta i poremećena osoba, kako je okarakteriziran Vlahović, učestvovala u „akciji“ ili slušala naredbe vojno-policijskih struktura u okupiranom djelu Sarajeva, a sva zvjerstva počinila samo iz mržnje prema drugom i drugačijem, dosad bi već služila doživotnu kaznu zatvora. Ali, pravovremeno pobjeći iz Crne Gore, „dobaciti“ do Španije, imati dokumente na tri različita imena i bugarski pasoš mogla je samo osoba koja još uvijek radi ili je radila za Službu državne bezbjednosti susjedne države. U to nakon posljednjih dešavanja, čini se, nema nikakve sumnje. Vlahoviću više ni SDB ne može pomoći Na pitanja zašto se SDB nije ranije riješila nepoželjnog svjedoka i da li sve ovo znači da postoji opasnost da neko izvrši pritisak na Sud BiH, sagovornik Globala kaže: „Ili još uvijek treba SDB-u ili ih na neki način drži u šaci, pa ga zbog toga nisu dosad smaknuli. Što se Suda BiH tiče, vjerujte mi da, prema onome što znam, ni najpristraniji sud na svijetu ne bi mogao osloboditi Vlahovića. Previše je svjedoka, dokaza, tragova i zbog toga ne postoji ni najmanja šansa da neko izvrši pritisak na bilo koga.“

