Iskaz bivšeg premijera Ive Sanadera pred saborskim Istražnim povjerenstvom za utvrđivanje svih činjenica o privatizaciji INE i prije početka pretvorio se u pravi medijski spektakl. Dijelom i zbog toga jer je sve do prije nekoliko dana bilo upitno hoće li se on uopće pojaviti pred Povjerenstvom, s obzirom da nije preuzeo poziv. Poziv je, potvrđeno je, sada preuzeo a ne pojavi li se danas može biti kažnjen, pojašnjava predsjednica Povjerenstva Dragica Zgrebec. „Zakon o istražnim povjerenstvima predviđa i određene sankcije, koje ne može izreći samo Povjerenstvo, nego sud.“, kazala je Zgrebec. "Kriva je Račanova vlada" Bildunterschrift: Großansicht des Bildes mit der Bildunterschrift: Sanader tvrdi kako je dogovor postignut za vrijeme bivše vlade preminulog Ivice RačanaSanader će, nagađaju mediji, u svom iskazu kao razlog za drugu fazu privatizacije INE navesti preuzete obveze iz ugovora, sklopljenog u vrijeme Račanove Vlade. Jer, tim se obrazloženjem služio i dok je bio premijer. S obzirom da je dio ministara tvrdio kako ništa nije znao o ugovorima s MOL-om, bit će zanimljivo pratiti što će o tome imati za reći Sanader, napose o izjavi premijerke Jadranke Kosor kako ona nije bila na sastancima kada se odlučivalo o aneksima ugovora između INE i MOL-a. Sanader je, inače, prvi hrvatski premijer, koji daje iskaz pred saborskim Istražnim povjerenstvom. Jedino pravo pitanje Bildunterschrift: Großansicht des Bildes mit der Bildunterschrift: Sjedište koncerna INA u ZagrebuSanader bi, dakle, trebao svjedočiti o okolnostima što su dovele do izmjena međudioničarskog ugovora, a kojima je omogućeno da mađarski MOL s 47 posto vlasništva INE tu tvrtku kontrolira kao da je većinski vlasnik. Predsjednica saborskog Povjerenstva Dragica Zgrebec najavila je kako će Sanadera pitati zašto se krajem 2008. počelo pregovarati s MOL-om o izmjeni međudioničarskog ugovora iako to, smatra ona, nije ni bilo potrebno. „Zanima me i jesu li loši poslovni rezultati za 2008. bili razlog zašto se išlo u te izmjene, s obzirom da je tijekom te godine MOL često financijski uskakao s pozajmicama. To nitko dosad nije htio potvrditi.“, kazala je Zgrebec. Predsjednik zastupničkog kluba HDZ-a Andrija Hebrang rekao je da od Sanaderovog svjedočenja očekuje da „istina o prvom krugu privatizacije INE iz 2003. konačno izađe pred javnost.“ Jer, tvrdi Hebrang, ugovor što ga je s MOL-om sklopila Vlada Ivice Račana, jamčio je MOL-u većinsko pravo odlučivanja. Taj je ugovor ograničio postupanje svih sljedećih vlada u daljnjoj privatizaciji INE, zaključio je Hebrang. Sanader uz Polančeca? Bildunterschrift: Großansicht des Bildes mit der Bildunterschrift: Mediji nagađaju kako će se Sanader prikloniti izjavama PolančecaMediji nagađaju i da bi se Sanader mogao prikloniti stajalištu bivšeg potpredsjednika Vlade Damira Polančeca kako su svi članovi HDZ-ovih Vlada o ugovorima INE i MOL-a znali sve. Jer, podsjetimo, pojedini su ministri, npr. Ivan Šuker, tvrdili kako nisu znali detalje pojedinih ugovora. Odvjetnik Damira Polančeca Anto Nobilo izjavio je, pak, da su na dva sastanka na kojima se raspravljalo o aneksima ugovora bili ministri Ivan Šuker i Marina Matulović Dropulić, a da je premijer Sanader poslao tadašnju potpredsjednicu Jadranku Kosor u svoje ime jer je smatrao kako su u finalu pregovora previše zaoštreni odnosi između Šukera i Polančeca. Kosor je, međutim, negirala da je išta znala o završnom ugovoru. Takvim stavom Sanader će dodatno uzdrmati svoju nasljednicu kao i sve ministre, koje je ostavio u Vladi, jer takva taktika predsjednicu Vlade Jadranku Kosor čini suodgovornom za svaki Sanaderov potez. Nakon Sanaderovog svjedočenja, ako ne bude dodatnih poziva za Kosor ili nekog drugog, Povjerenstvo bi trebalo raspravljati o izvješću koje je dužno uputiti Saboru do 23. listopada, kada i prema zakonu mora završiti svoj šestomjesečni rad. Autorica: Gordana Simonović Odg. ur.: A. Šubić

