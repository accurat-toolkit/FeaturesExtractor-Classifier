Autor: Portal Jutarnji.hr Objavljeno: 30.04.2010 Sutra završava potraga za sretnicima koji će tri do četiri mjeseca provesti snimajući za Google hrvatske gradove vozeći se na triciklu s kamerama Google Street View, jedan od najpopularnijih Googleovih servisa, dolazi i u Hrvatsku. Naime, na stranicama portala posao.hr traže se zainteresirani koji bi po hrvatskim prometnicama vozili Googleove kamere. VEZANE VIJESTI Vijesti - Za najpoznatiju svjetsku internet tražilicu tražimo osobu za radno mjesto terenskog vozača bicikla. Zbog potrebe snimanja i izrade mapa, osoba će sa sobom u kombiju prevoziti tricikl na kojem su također smještene kamere te će njega koristiti po dijelovima gdje ne može proći autom - stoji u oglasu kompanije Adecco koja traži ljude za Google. Potraga za sretnikom koji će između tri i četiri mjeseca putovati hrvatskom te snimati naše prometnice i okolicu završava sutra, 1. svibnja, na sam Dan rada. Od potencijalnih kandidata za posao tražili su se oni koji imaju aktivno znanje engleskog jezika te su informatički pismeni. - Uz posjedovanje vozačke dozvole za vozila B kategorije, budući snimatelji za Google morat će biti i u vrlo dobroj fizičkoj spremi jer će biti potrebno voziti tricikl s kamerama i to 5-6 sati dnevno - navodi se u oglasu. Napominje se i kako će osoba koja će obavljati ovaj posao tijekom svojih putovanja po Hrvatskoj imati osiguran smještaj. Projekt Google Street View započeo je prije tri godine i već tada je podigao različite reakcije. Dok jedni ističu kako omogućava bolje upoznavanje grada putem interneta jer prikazuje ulice u 360 stupnjeva, drugi ga uzimaju najboljim primjerom povrede privatnosti, piše Večernji list. Prve su 'prašinu podigle' udruge za zaštitu privatnosti u Velikoj Britaniji koje su se žalile da Googleove kamere u neugodnost dovode snimljene prolaznike na cesti. Najbolji primjer toga je engleski bračni par koji se razvodi zbog snimke Google Viewa jer je žena surfajući uspjela 'uhvatiti' supruga u šetnji s ljubavnicom. Nakon brojnih negativnih reakcija na Street View servis Google je odlučio pojačati suradnju s nacionalnim udrugama za zaštitu privatnosti te više od godinu dana zamućivanjem cenzurira lica prolaznika i registracije automobila. Međutim, ima nekih zemalja koje su Googleove snimatelje zaustavili - poput Grčke i nekoliko istočnoeuropskih zemalja. I Slovenija nije bila pretjerano oduševljena Googleovom ponudom da snimi sve ulice pa se snimatelji prije dolaska u određeni grad moraju najaviti kako bi građani imali vremena za zaštitu svoje privatnosti. U Njemačkoj je problem Street Viewa bio još izraženiji jer su snimatelji osim 'hvatanja' ulica bilježili i sve otkrivene privatne bežične mreže (WLAN). Iako se javnost proiv toga pobunila, Google ističe kako je to strogo u svrhu navigacije te da nikoga ne može identificirati putem WLAN-a. Sjedinjene Američke Države su među prvim zemljama koje su prihvatile Street View. Gotovo svi američki gradovi na internetu su završili već sredinom 2007., a samo godinu kasnije isto je bilo s Francuskom, Italijom, Novim Zelandom te Australijom. Danas su na Street Viewu ulice gradova iz čak 24 države svijeta - Kanada, Portugal, Njemačka, Švicarska, Tajvan, Južnoafrička republika, Španjolska, Austrija, Češka, Francuska, Finska, Velika Britanija, Irska, Švedska, Nizozemska, Belgija, Italija, Danska, Norveška, Novi Zeland, Australija, Južna Koreja, Japan i Brazil. Osim Hrvatske i Slovenije, Street View će ubrzo donijeti i snimke gradova u Mađarskoj, Poljskoj, Češkoj, Luksemburgu te Rumunjskoj. Broj preporuka: 21 Objavi na Facebooku Više o... FACEBOOK KOMENTARI

