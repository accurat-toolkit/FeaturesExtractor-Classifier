Bruxelles, 26. travnja 2010.(Icom, internet) - Belgija bi ovoga tjedna mogla ponovno upasti u tešku političku krizu s posve neizvijesnim ishodom ne pronađe li se rješenje za problem oko kojeg se već godinama prepiru dvije jezične zajednice u toj zemlji. Prošli četvrtak demokršćanski premijer Yves Leterme podnio je ostavku kralju Albertu II. nakon što su flamanski liberali iz stranke Open VLD odlučili napustiti vladajuću koaliciju. Open VLD, koji ubrzano gubi potporu u sjevernoj belgijskoj regiji Flandriji, očito je odlučio podići potporu u javnosti preuzimanjem stajališta onih flamanskih stranaka koje inače zagovaraju neovisnost Flandrije. Open VLD postavio je ultimatum tražeći da se pronađe rješenje za glasovanja frankofonog stanovništva u flamanskim općinama oko Bruxellesa do četvrtka, kada se sastaje donji dom belgijskog parlamenta, ili će u suprotnom tražiti da flamanska većina preglasa frankofone zastupnike i donese odluku koja će frakonfonom stanovništvu u Flandriji oduzeti pravo da glasuju za svoje stranke. Albert II. još se nije izjasnio prihvaća li ostavku vlade te je predsjedniku frankofonih liberala, ministru financija Didieru Reyndersu dao ulogu posrednika zaduživši ga da što prije pokrene pregovore između frankofonih i flamanskih čelnika o rješavanju pitanja izbornog okruga koji obuhvaća Bruxelles i okolicu. Raspad vladajuće koalicije i prihvaćanje ostavke Letermeove vlade, dva mjeseca uoči preuzimanja rotirajućeg predsjedništva EU-a, gurnulo bi zemlju u dosad najveću krizu, te bi se u roku od 40 dana morali raspisati prijevremeni izbori, koji bi, prema svim procjenama, još više zakomplicirali situaciju. Nakon zadnjih parlamentarnih izbora u lipnju 2007., Letermu je trebalo devet mjeseci da sastavi svoju prvu vladu, koja je potvrđena tek u ožujku 2008. I tada je glavni kamen spoticanja bio izborni okrug Bruxelles-Hal-Vilvorde, tzv. BHV. Regija glavnog grada Bruxellesa, koju čine 19 općina i koja je jedna od 3 federalnih jedinica te 35 općina u Flandriji na samoj granici s bruxelleskom regijom predstavljaju jedino područje u Belgiji gdje nije do kraja provedeno jezično razgraničenje. Bruxelles, koji je nekada imao flamansku većinu, danas je službeno dvojezično područje ali s golemom frankofonom većinom od preko 80 posto. Bruxelles Oko 100 do 150 tisuća frankofonih stanovnika živi u 35 općina u Flandriji koje se naslanjaju na Bruxelles i u kojima je službeni jezik nizozemski. Te općine imaju poseban status, koji omogućava ljudima da s lokalnom upravom i sudovima mogu komunicirati i na francuskom jeziku, a na izborima mogu glasovati za frankofone stranke. Jezično podijeljena zemlja Budući da je Belgija jezično podijeljena zemlja, u Flandriji na sjeveru zemlje govori se nizozemski, a na jugu u Valoniji francuski, birači glasuju za stranke iz svoje jezične zajednice, a koalicije za saveznu vladu stvaraju se naknadno. Većina flamanskih stranaka i javno mnijenje u Flandriji traži da se izborni okrug BHV podijeli, to jest da se tih 35 općina razdvoji od Bruxellesa, čime bi frankofono stanovništvo izgubilo prava koje sada ima. Na taj bi način, računaju u Flandriji, lakše mogli odolijevati sve većem doseljevanju ljudi čiji materinski jezik nije nizozemski. Bruxelles kao gospodarski, sveučilišni i kulturni centar te sjedište institucija EU-a i NATO-a privlači veliki broj ljudi, sve je teže naći smještaj i stoga sve više raste pritisak na okolne općine. Flamanske vlasti već se koriste raznim sredstvima kako bi spriječile da te općine izgube flamanski karakter. Nerijetko su ta sredstva u čistoj suprotnosti s osnovnim pravima i pravilima o slobodi kretanja EU-a, čije se institucije nalaze samo nekoliko kilometara dalje. Nedavno je otkriveno da se u nekim općinama u okolici Bruxellesa već godinama provodi jezična diskriminacija, tako da se onemogućuje kupnja kuća i stanova frankofonim stanovnicima Belgije, a sve prema usmenom dogovoru načelnika tih općina i agencija za prodaju nekretnina. Godinama se pokušava pronaći dogovorno rješenje između flamanske strane koja traži bezuvjetnu podjelu BHV-a i frankofone koja se a priori ne protivi podjeli, ali zauzvrat traži širenje bruxelleske regije na rubne općine u kojima je frankofono stanovništvo već postalo većinsko, čime bi se glavni grad i teritorijalno spojio s južnom regijom Valonijom, u kojoj je službeni jezik francuski. Problemi zbog davno donesenih odluka Da bi se do kraja razumjelo pitanje BHV-a i jezičnih nesuglasica potrebno se vratiti na sami početak stvaranja Belgije. Nekadašnja rimska provincija Belgica kratko je vrijeme krajem 18. stoljeća bila neovisna država pod imenom Ujedinjene Belgijske Države, a prije toga je bila pod krunom španjolskih i austrijskih Habsburgovaca. Ta država je samostalnost izgubila priključenjem Francuskoj Republici, a 1815. to je područje pripojeno Kraljevini Nizozemskoj. Katolički jug te kraljevine, to jest današnje područje Belgije, ustao je 1830. protiv protestantske vladavine nizozemske dinastije, a Francuska je odmah pokušala vratiti teritorij pod svoje okrilje, čemu se oštro suprotstavila Britanija, koja je luku u Antwerpenu oduvijek smatrala "pištoljem uperenim u srce Ujedinjenog Kraljevstva" i stoga je morao ostati neutralan. Pariz i London, da bi izbjegli rat,dogovorili su se da Belgija postane neovisna i neutralna država, i to kraljevina, a za kralja je izabran Leopold Sakskoburggotski. Od umjetne tvorevine nastale voljom tadašnjih velikih sila trebalo je izgraditi naciju. Stanovnici sjevernog dijela govorili su flamanske dijalekte nizozemskog jezika, a na jugu u Valoniji francuski. Najbolji način za izgradnju nacije i flamanska i valonska elita vidjela je u francuskom jeziku, koji je tada bio prvi svjetski jezik, te je on postao službeni jezik u javnoj upravi i obrazovanju. Upravo u toj odluci leže današnji problemi Belgije. Ubrzo se rađa flamanski pokret koji traži da se njihov jezik izjednači s francuskim i koji je kasnije doveo do izgradnje jasnog flamanskog identiteta. Pritisak za izjednačavenje francuskog i flamanskog postajao je sve veći posebice nakon uvođenja općeg prava glasa 1919., a 1932. prvi put su jezične regije upisane u zakone zemlje. Popis stanovništva iz 1947. pokazao je da frankofono stanovništvo polako nagriza flamanski teritorij posebice oko Bruxellesa. Flandrija stoga traži da se zaustavi širenje te "frankofone naftne mrlje" i da se definitivno fiksira jezična granica. To je i učinjeno zakonom donesenim 1962. kojim je također određeno da 19 općina koje danas čine Bruxelles postanu dvojezične, a da miješane općine duž jezične granične crte dobiju posebni status, u kojima će bilo flamansko, bilo frankofono stanovništvo imati pravo koristiti se svojim jezikom u službenoj komunikaciji. Početkom 1970-tih počela je federalizacija zemlje. Belgija je podijeljena na tri regije koje predstavljaju federalne jedinice: Flandriju, Valoniju i bruxellesku regiju. Osim te podjele, postoji i podjela na jezične zajednice: francusku zajednicu, koja pokriva Bruxelles i Valoniju te njemačku zajednicu (šezdesetak tisuća Nijemaca živi na istoku Valonije i njemački je jedan od tri službena jezika). Svaka od tih zajednica ima svoju vladu i parlament a u njihovoj nadležnosti su obrazovanje i kultura. Ne postoji flamanska jezična zajednica jer su kultura i obrazovanje u nadležnosti federalne jedinice Flandrija. Zanimljivo je da su Flamanci za glavni grad Flandrije odredili Bruxelles, iako on pravno gledajući ne pripada toj federalnoj jedinici, ali je zemljopisno enklava u Flandriji vrlo blizu granice s Valonijiom. Valonci su za svoj glavni grad izabrali Namur. Ta činjenica govori da Flamanci eventualno neovisnu Flandriju ne vide bez Bruxellesa, što je za frankofono stanovništvo, koje predstavlja golemu većinu u glavnom gradu, potpuno neprihvatljivo. Mnogi drže da je Bruxelles zajedno s rubnim općinama koje zajedno čine izborni okrug BHV zadnja nit koja drži na okupu Belgiju, državu koja se već dugi niz godina nalazi u "procesu isparavanja".

