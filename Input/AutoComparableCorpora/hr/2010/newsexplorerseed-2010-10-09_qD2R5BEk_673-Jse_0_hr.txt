Nakon što prošlog vikenda na skupu Međunarodnog monetarnog fonda (MMF) i Svjetske banke nije pronađeno rješenje za trenutne valutne napetosti, sve više ekonomista upozorava kako prijeti ne samo valutni, već i trgovinski rat globalnih razmjera. Posljednji u nizu koji je upozorio na probleme je američki investitor i milijarder Warren Buffett. On je, naime, kazao kako se jedinstvena europska valuta nalazi pred velikim izazovima zbog najsnažnijeg tromjesečnog rasta u posljednjih osam godina. Euro je u tromjesečju koje je završilo 30. rujna dobio 11 posto prema dolaru. Do tog rasta je došlo zbog, kako prenosi agencija Bloomberg, nakon što je Europska unija utemeljila Fond pomoći „težak“ 750 milijardi eura. Taj Fond, smatra Buffett, neće riješiti probleme koji muče eurozonu jer je teško očekivati da će 16 država članica Europske monetarne unije uskladiti svoje ideje o vođenju fiskalne politike. Na mogući trgovinski rat upozorio je njemački ministar gospodarstva Rainer Bruderle prilikom posjeta Kini, upozorivši na velike razlike u trgovinskim politikama vodećih svjetskih igrača. U razgovoru s novinarima Bruderle je rekao kako bi pritužbe o namjernom podcjenjivanju valuta mogle rezultirati protumjerama, iz čega bi se u konačnici mogao izroditi trgovinski rat. Njemački ministar pritom nije naveo konkretne primjere, ali Peking je izložen pojačanom pritisku europskih i američkih trgovinskih partnera da dopusti brži rast vrijednosti juana koji je prema nekim procjenama podcijenjen čak 40 posto. Ozbiljna prijetnja koja bi mogla ugroziti i globalni gospodarski oporavak vidljiva je i iz „ponašanja“ donjeg doma američkog Kongresa koji prošli je mjesec dao zeleno svjetlo prijedlogu zakona kojim se proširuju ovlasti američkog ministarstva trgovine za uvođenje carina na kineski uvoz zbog pekinškog manipuliranja valutom. Da bi postao zakon, prijedlog još mora dobiti odobrenje američkog Senata, kao i potpis predsjednika Baracka Obame. Sablast globalnog valutnog rata dominirala je godišnjim sastankom MMF-a u Washingtonu protekloga vikenda, no bez konkretnih rezultata. Kako su javljale novinske agencije, MMF nije uspio umiriti valutne bitke koje su uzburkale tržišta, pa je rješavanje tog pitanja prepušteno summitu skupine G-20 koji će se održati sredinom studenoga u Seoulu. Svjetski financijski čelnici složili su se da problem postoji, ali nisu našli rješenje za prijetnju da nadmetanje zemalja oko tečajnih odnosa potkopa globalni gospodarski oporavak. „Oporavak se nastavlja, ali ostaje krhak i neujednačen“, navodi se u priopćenju Odbora guvernera MMF-a koji je ukazao na „napetosti“ oko promjena valutnih tečajeva i neravnotežu u globalnoj trgovini, najavljujući da će „produbiti rad“ na tim pitanjima i da će im MMF posvetiti veću pozornost kod godišnjih revizija ekonomskih politika zemalja članica. U pozadini pitanja koje je dominiralo godišnjim zasjedanjem MMF-a i Svjetske banke je kulminacija dugogodišnjeg spora SAD-a i Kine, dvaju najvećih svjetskih gospodarstava, oko valutne politike i trgovinskog debalansa. Tjednima uoči skupa SAD su pojačavale pritisak na Peking da dopusti slobodnije formiranje tečaja juana, kako bi njegova vrijednost pratila rast kineskog gospodarstva. Čelnik MMF-a Dominique Strauss-Kahn i predsjednik Svjetske banke Robert Zoellick na skupu su jasno rekli da je kineska valuta potcijenjena, no pokušaj SAD-a da se veća uloga Kine u upravljanju MMF-om poveže s valutnom politikom Pekinga članice MMF-a nisu prihvatile. Guverner kineske središnje banke Zhou Xiaochuan odbacio je pozive za međunarodni ili regionalni sporazum o valutama, a čelnik Svjetske trgovinske organizacije (WTO) rekao je da se njegova institucija ne želi uključivati u borbu oko tečaja. Prvi valutni rat dogodio se 1930.-ih, a sukobile su se Velika Britanija, SAD i Francuska. Sve je počelo kada je, nakon Velike depresije, London odlučio suspendirati zlatni standard za funtu, čime je britanska moneta snažno devalvirala, što je pomoglo rastu britanskog izvoza. Washington nije dugo čekao, dok su Francuzi na kraju popustili unatoč svojoj "ljubavi prema zlatu". Tada je počela utrka čija će moneta najmanje vrijediti, a kraj valutnog rata došao je s potpisivanjem Tripartitnog valutnog ugovora 1936. godine, čime je položen temelj za Breton-Woodski sporazum.

