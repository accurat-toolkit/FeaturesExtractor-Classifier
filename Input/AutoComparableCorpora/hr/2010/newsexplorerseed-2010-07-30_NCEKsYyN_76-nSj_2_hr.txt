Hrvatskog vojnika Ivicu Husara koji je ranjen u Afganistanu potkraj 2009. ranio je američki vojnik, a hrvatsko Ministarstvo obrane taj je detalj prešutjelo u priopćenju o ranjavanju razvodnika Husara objavljenom 31. prosinca 2009. Podatak da je razvodnika Husara ranio američki vojnik otkriven je nakon što je stanica WikiLeaks, koja sama sebe naziva internetskim zviždačem, u javnost pustila 90 tisuća stranica tajnih američkih vojnih dokumenata o ratu u Afganistanu. Opasnosti rata U golemoj je bazi podataka i 13 informacija o hrvatskim vojnicima, kako je objavio Jutarnji list. WikiLeaks tako otkriva da su Hrvati u sastavu ISAF-a od 2006. pa do 2009. bili u najmanje deset incidentnih i opasnih situacija. Tako su u listopadu 2006. hrvatski vojnici osiguravali mjesto napada na mađarsku ophodnju eksplozivnom napravom. Također su obavili i očevid. Hrvatski policajci vratili su se u kamp u 13.39 sati. U studenome iste godine pripadnici hrvatskog tima za vezu (OMLT) zajedno s američkim snagama dali su podršku savezničkim snagama koje je napao nepoznati broj talibana. Potkraj 2007., 13. prosinca, u zajedničkoj ophodnji s afganistanskim vojnicima kod Kunduza hrvatske su postrojbe naišle na improviziranu minu koja na sreću nije eksplodirala. Istraga SAD-a Početkom srpnja 2009. nedaleko od Mazar-e-Sharifa hrvatska patrola našla se u blizini napada eksplozivnim napravama. Na svu sreću, nitko nije stradao. Dvadeset dana kasnije ophodnju hrvatskih i afganistanskih snaga napali su talibani. Nakon desetak minuta napad je završio, nitko nije poginuo niti je ranjen, ali su uništena dva vozila. Sredinom kolovoza 2009. kod mjesta Feyzabada hrvatske su snage izašle na mjesto eksplozije koju je izazvao bombaš samoubojica kako bi osigurale poprište napada. Hrvatsko Ministarstvo obrane zasad nije komentiralo dokumente koje je objavio WikiLeaks, a koji predstavljaju najveće curenje povjerljivih vojnih informacija. U međuvremenu je SAD počeo provoditi istragu o tome tko je dostavio povjerljive dokumente o ratu u Afganistanu. Glasnogovornik Pentagona Geoff Morrell izjavio je da će oružane snage učiniti sve što je nužno kako bi se otkrilo tko je odgovoran.

