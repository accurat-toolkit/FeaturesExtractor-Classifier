Afganistanski predsjednik Hamid Karzai potpisao je u utorak ukaz o potpunom raspuštanju "kontraktora", privatnih zaštitarskih tvrtki koje igraju nadasve važnu ulogu u međunarodnim snagama u Afganistanu (ISAF). Ukazom je Karzai dao rok od "četiri mjeseca za potpuno raspuštanje privatnih sigurnosnih tvrtki, afganistanskih i međunarodnih". Taj se sektor izuzetno brzo razvijao i danas zapošljava 40.000 ljudi koji rade s međunarodnim snagama, Pentagonom, predstavnicima UN-a, veleposlanstvima, poduzećima koja upravljaju milijardama dolara međunarodne pomoći, nevladinim udrugama i stranim medijima. Karzai zamjera zaštitarskim tvrtkama što zapošljavaju Afganistance, a on smatra da bi oni trebali popuniti redove vojske i policije. Stoga poziva afganistansko osoblje iz zaštitarskih tvrtki u policiju, bez oružja ili s njim. Stranim zaštitarima, a to su uglavnom bivši vojnici zaduženi za uvježbavanje, vize će biti ukinute. Odsad će za sigurnost veleposlanstava i međunarodnih te humanitarnih organizacija skrbiti policajci, a vojska će osiguravati konvoje za opskrbu međunarodnih snaga. Osiguravanje konvoja jedan je od najvažnijih i najopasnijih zadaća "kontraktora". Glasnogovornik međunarodnih snaga, general Josef Blotz podržao je raspuštanje zaštitarskih tvrtki, no samo ako su se stekli uvjeti da afganistanska policija i vojska same preuzmu kontrolu. Smatra se, međutim, da vojska i policija neće biti spremne preuzeti skrb za sigurnost zemlje prije 2014. godine. I Pentagon, jedan od najvećih klijenata zaštitarskih poduzeća, prešutno je dao do znanja da bi rokovi povlačenja trebali biti produljeni. (hina/metro-portal)

