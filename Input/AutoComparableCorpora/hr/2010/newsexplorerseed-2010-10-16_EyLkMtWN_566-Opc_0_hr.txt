15.10.2010. / 19:25 Autor: Hina Novi gradonačelnik Moskve Sobjanin bliski suradnik Putina Ruski predsjednik Dmitrij Medvedev u petak je na mjesto gradonačelnika Moskve imenovao Sergeja Sobjanina, šefa kabineta premijera Vladimira Putina, nakon smjenjivanja s te dužnosti Jurija Lujkova, izvijestile su ruske agencije. Dmitrij Medvedev i Sergej Sobjanin Ruski predsjednik Dmitrij Medvedev u petak je na mjesto gradonačelnika Moskve imenovao Sergeja Sobjanina, šefa kabineta premijera Vladimira Putina, nakon smjenjivanja s te dužnosti Jurija Lujkova, izvijestile su ruske agencije. Medvedev je Sobjanina primio u svojoj rezidenciji u Gorkome. "Odlučio sam podnijeti vašu kandidaturu Gradskome vijeću čija je zadaća imanovati vas na mjesto gradonačelnika Moskve", rekao je Medvedev Sobjaninu. Sobjanin (52), jedan je od najbližih suradnika Vladimira Putina. Kozak s Urala, rođen u području Tjumen na zapadu Sibira, karijeru je ostvario daleko od Moskve u autonomnoj pokrajini Kanti-Mansijsk. U doba SSSR-a Sobjanin je bio kvalificirani radnik u tvornici cijevi, a potom je nekoliko godina, kao član omladine Komunističke partije bio na visokim funkcijama, a nakon toga na visokim dužnostima i u Komunističkoj partiji Rusije. U Moskvi je 2005. na strateškom mjestu šefa kabineta predsjednika države, zamijenio Dmitrija Medvedeva, koji je tada obavljao dužnost zamjenika premijera. Pošto je Vladimir Putin, nakon dva uzastopna mandata, imenovao Medvedeva svojim nasljednikom, Sobjanin je bio šef njegove izborne kampanje za predsjedničke izbore održane u ožujku 2008. 2009. postao je još moćniji, nakon imenovanja na mjesto predsjednika Vijeća direktora najveće ruske tv-mreže Pervij Kanal. Gradonačelnika Moskve, koji ima status guvernera, imenuje Kremlj, otkad je 2004. Vladimir Putin, koji je tada bio predsjednik, uveo mnogobrojne reforme. Jurij Lužkov, koji je bio gradonačelnik Moskve zadnjih 18 godina, smijenjen je s dužnosti krajem rujna nakon žestokog političkog sukoba s predsjednikom Medvedevim.

