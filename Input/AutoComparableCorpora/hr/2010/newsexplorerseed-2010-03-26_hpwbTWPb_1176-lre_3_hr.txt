O svjetlu koje su ljudi za sebe pronašli u Mariji Bistrici svjedoče slike u arkadama oko bazilike. Ondje su prikazana 22 čudesna događaja – spas iz različitih nevolja. Čudesno bistričko svjetlo pokazuju zahvalne pločice – na kapeli sv. Petra, u arkadama i na novom Zidu vjere i nade na otvorenom iza svetišta. Sve su brojnije i brojnije. Sve više ima onih koji su doživjeli neku posebnu Božju milost po zagovoru Majke Božje Bistričke. Tu su i raznoliki, zanimlijvi zavjetni darovi u unutrašnjosti kapele sv. Petra. Dobrodošlo svjetlo i pravo čudo jest vjera u našemu sekulariziranomu, praktično bezvjerskome i bezbožnome svijetu. U Mariju Bistricu svake godine hodočaste takoreći sve hrvatske župe. U ovome Marijinu svetištu gotovo svi hrvatski biskupi redovito, iz godine u godinu, služe misu i propovijedaju. Čudesno bistričko svjetlo jest i sam prekrasan krajolik, ovaj sveti kutak među zagorskim brežuljcima, koji sam po sebi poziva na molitvu i prepoznavanje Božje dobrote, a sada se u njemu smjestila poznata crkva na otvorenom posvećena našemu blaženome kardinalu Alojziju Stepincu. Bistričko svjetlo pruža također brdo Kalvarija i čuveni križni put na kojemu, prateći Isusa, mi ljudi prepoznajemo sami sebe, svoj vlastiti život. Uspinjući se križnim putom na praktičan način postajemo svjesni središnje i izvorne istine naše vjere o Bogu koji je postao čovjekom. Bistričko svjetlo je ispovijed – sakrament pokore i pomirenja. Marija Bistrica velika je ispovjedaonica za mnoge. U svijetu nasilja i nepravde u kojem se bombama i tzv. političkim lažima ostvaruju ciljevi, čovjek grešnik udara se u prsa s kajanjem i otkriva Božju pravednost i sućut. Naravno, pod okriljem Majke ispovijed ide lakše i obraćenje od grijeha postaje plodnije. Čudesno bistričko svjetlo jest Euharistija – sakrament Kristova Tijela i Krvi. U naše doba koje gladuje za senzacijom, spektaklom i ljudskom moći, vjerna duša klanja se prisutnome Isusu u liku kruha i vina. Bog je pogledao na neznatnost svoje službenice Djevice Marije u Nazaretu, bilježi Lukino evanđelje, a onda se sam skrio u neznatnost bijele hostije na oltaru. Bistričko svjetlo jest obnovljena vjera u ovoj župi koja svake godine pred svoju svetkovinu hodočasti u prasvetište – u kapelicu Kraljice Krunice na Vinskome vrhu, nekoliko kilometra na sjeverozapad. Usred ljetne noći, uoči blagdana Majke Božje Bistričke, koji slavimo 13. srpnja, povorka sa svijećama kreće u molitvi. Vjerni narod Božji, živa Crkva, vraća se svojima izvorima na što nas poziva Drugi vatikanski sabor. Bistričko je svjetlo najviše vezano uz kip Majke Božje iz 15. stoljeća koji je pred navalom osmanlija i nasilničke vojske iz te kapelice skriven u ondašnju župnu crkvu sv. Petra i Pavla 1545. Sačuvan je od mrzitelja i napadača Bogorodice. Čudo bistričkoga svjetla svoj izvor ima u zapisanoj predaji prema kojoj je župnik Luka krajem 16. stoljeća vidio svjetlo iznad kora na mjestu na kojem će biti pronađen kip. Svjetlo je u bogoslužju jasan simbol. Vazmeno bdjenje započinje službom svjetla kad svećenik u crkvu unosi veliku uskrsnu svijeću i proglašava: „Svjetlo Kristovo!“ Ovdje u Mariji Bistrici svjetlo prati križni put na Žalosni petak pred Cvjetnicu. Navečer mnoštvo Gospinih štovatelja iz župe i iz raznih strana okuplja se na molitvu na brdu Kalvariji iza svetišta sa svijećama u rukama. Slično se zbiva i svake godine uvečer prije Velike Gospe. Zaboravljeni i uklonjeni kip biskup Martin II. Borković daje naći. Šalje kanonika Matiju, kustosa katedrale, i on s bistričkim župnikom Ivanom u srpnju 1684. opet izlaže javnoj pobožnosti kip Djevice Marije s djetetom Isusom u naručju. Majka Božja odmah se očituje kao zagovornica koja moli s Božjim narodom i za njega, baš kao što je to na početku s apostolima koji iščekuju Duha Svetoga činila. Prvo zabilježeno čudo zbilo se prvoga dana hodočašća, u nedjelju, 16. srpnja 1684. Dijete majke Magdalene Paulec koje je bilo uzeto prohodalo je. Važan je to znak. U biblijskom jeziku „hodanje“ označava „životni hod“. Bog želi da čovjek živi, da hoda, da ide i rod donosi i da rod njegov ostane. Sve do danas u Mariji Bistrici traju pobožnosti na koje se okupljaju vjernici iz domovine i inozemstva. Hrvatski je Sabor 1715. podigao velik zavjetni oltar i od tada praktički crkva poprima značaj hrvatskoga nacionalnog svetišta. Godine 1731. posvetom župe Blaženoj Djevici biskup Juraj II. Branjug ustanovljuje današnje Svetište Majke Božje Bistričke, pa i samo mjesto dobiva novo ime Marija Bistrica. Nakon nepunih 20 godina papa Benedikt XIV. dodjeljuje svetištu 1750. g. poseban papinski blagoslov i crkvene oproste. U prvih sto godina, do 1786., prema arhivskim zapisima zbilo se više od tisuću čudesnih događaja – više od tisuću molitava na izvanredan je način uslišano kod Boga. Prošle 2009. godine obilježen je jubilej, punih 800 godina od prvog pisanoga spomena mjesta Bistrica u dokumentima kralja Andrije II. Ime je dobilo prema potoku koji i danas ovdje teče. Današnji izgled u stilu moderne renesanse svetište Majke Božje Bistričke dobiva 1882. prema nacrtima poznatoga arhitekta Hermana Bollea. Pamti se kako je upravo pred Veliku Gospu 1880. u velikom požaru na gradilištu kip Blažene Djevice Marije čudesno sačuvan. Svetište g. 1923. od pape Pija XI. dobiva papinski naslov bazilike, a 1935. nadbiskup Antun Bauer okrunio je i Majku i Dijete na čudotvornu kipu zlatnom krunom. On je proglasio Majku Božju kraljicom Hrvata i tu možemo naći izvor i smisao poznate pjesme o rajskoj Djevi. Za tu je zgodu propovijedao blaženi Alojzije Stepinac koji će, zabilježeno je, svake godine pješačiti, hodočastiti u Mariju Bistricu i tako obnoviti sveti običaj, ovu veliku duhovnu vježbu hrvatskoga naroda. Biskupska konferencija 1971. službeno potvrđuje Mariju Bistricu kao nacionalno svetište Majke Božje. Za 300. godišnjicu našašća čudotvornoga kipa 1984. godine ovdje je održan Nacionalni euharistijski kongres koji je bio svojevrsna duhovna prethodnica i početak suvremene samostalne države, oslobođene od ateističke diktature. Ipak, vrhunac dosadašnje povijesti i bitan dio bistričkoga čudesnog svjetla koje se tako mnogima pokazuje i privlači ih jest svečano proglašenje blaženim 3. listopada 1998. kardinala mučenika za vjernost Kristu i Crkvi, Alojzija Stepinca, zagrebačkoga nadbiskupa. Tom je zgodom sluga Božji, papa Ivan Pavao II., posjetio Mariju Bistricu kao prvi papa koji je ovamo hodočastio. Jasno je: čudesno bistričko svjetlo na našem vjerničkome putu jest Majka Božja koja spremno sluša Božju riječ i izvršava Božju volju. Vjernici vide svjetlo u toj ženi i majci koja je ostala uz križ svoga Sina Otkupitelja i onda kad su ga gotovo svi njegovi izdali i ostavili. Bistričko je svjetlo Majka Isusova koja vidi nevolju i nestašicu kako je zapisano u Ivanovu evanđelju za svadbu u Kani Galilejskoj. Ona s pouzdanjem poziva: „Što god vam Isus rekne, činite!“. Što je čudesno bistričko svjetlo? Dođite i provjerite! Sami steknite iskustvo! Odmah nakon najsvetijih spomendana, muke i uskrsa Kristova, već na Bijelu nedjelju – nedjelju Božjega milosrđa počinje nova sezona bistričkih hodočašća u godini Gospodnjoj 2010. Dobro došli! http://www.svetiste-mbb.hr/box3.htm Marija Bistrica, 30. ožujka 2010. p. Niko Bilić, SJ Copyright © 2010. N. Bilić / Webmaster

