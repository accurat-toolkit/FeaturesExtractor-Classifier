Robotizirane ronilice postavile su nastavak u obliku kupole na odrezani cjevovod bušotine Deepwater Horizon u Meksičkom zaljevu. Gibljivom cijevi spojen je s tankerom na površini, gdje bi se trebala crpiti većina nafte što već 46 dana istječe iz bušotine. Novi je to pokušaj British Petroleuma da zaustavi curenje nafte iz bušotine. Iako je kupola postavljena, nafta i plin i dalje istječu. Inženjeri BP-a pokušavaju podesiti brtvljenje kupole na cijev, izvijestio je CNN. Idućih 12-24 sata bit će nam pokazatelj koliko je uspješan bio ovaj pokušaj, rekao je predsjednik uprave BP-a Tony Hayward. Američki predsjednik Barack Obama danas će ponovno posjetiti Louisianu, gdje je 240 kilometara obale onečišćeno naftom i gdje je stanje sve gore jer more donosi guste naslage nafte do obale. Biden odbacio kritike o sporosti Američki potpredsjednik Joe Biden odbacio je kritike da Obamina administracija nije dovoljno brzo i primjereno reagirala na izlijevanje nafte iz bušotine u Meksičkom zaljevu, koju korporacija British Petroleum već 45 dana ne uspijeva zatvoriti. Bili smo ondje prvoga dana, prvoga jutra nakon što je bušotina eksplodirala, a platforma potonula. Predsjednik Barack Obama mobilizirao je svakoga u Bijeloj kući, u Zapadnom krilu, jasno tražeći da se svaki dio imovine savezne vlade stavi na raspolaganje, rekao je Biden. Dodao je da je iz njegove perspektive pogreška administracije bila jedino to što nije dovoljno jasno komunicirala. Obama je došao na udar kritika, uključujući i od nekih demokrata, koji kažu da administracija nije adekvatno odgovorila na izlijevanje nafte u Zaljevu koje je počelo 20. travnja nakon eksplozije, požara i potonuća platforme Deepwater Horizon. U eksploziji je poginulo 11 ljudi. Iz uništenih instalacija bušotine od tada, prema procjenama savezne vlade, u more istječe između 50 i 80 tona nafte na dan. BP uspio presjeći cjevovod BP ulaže velike napore da zatvori bušotinu, obuzda onečišćenje i očisti plaže i slane močvare Louisiane, u što je do četvrtka tvrtka uložila 990 milijuna dolara. Unatoč tomu BP je izložen razumljivom gnjevu američke javnosti, pa je tvrtka ovoga tjedna pokrenula veliku kampanju oglašavanja u tisku i na televiziji, u kojoj ističe da je postavila milijun metara plutajućih ograda u Meksičkom zaljevu, angažirala 30 zrakoplova i 1300 brodova, 30 ekipa specijalista, postaje za spašavanje životinja, te namijenila 500 milijuna dolara za dugoročnu brigu o obali i prirodi. BP će i dalje imati punu odgovornost za čišćenje naftne mrlje, objavio je BP u oglasu u The New York Timesu. No potpredsjednik Biden je kazao kako BP nije mjerodavan. Savezna vlada i predsjednik SAD-a odgovorni su za akcije u zaljevu. Ako istraga ministarstva pravosuđa utvrdi da je bilo kršenja građanskog ili kaznenog prava, oni koji su odgovorni biti će gonjeni u skladu sa zakonom, naglasio je. Obama je o naftoj mrlji govorio u četvrtak na Sveučilištu Carnegie Mellon u Pennsylvaniji, ističući da je ta ekološka katastrofa svjež podsjetnik na potrebu da Kongres donese energetske zakone, uključujući i ukidanje milijardi dolara poreznih olakšica za naftne kompanije i povećanje ulaganja u energetsku alternativu fosilnim gorivima.

