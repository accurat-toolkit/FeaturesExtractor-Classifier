Europski lideri upozorili su jučer da bi se dužnička kriza mogla proširiti izvan granica Grčke, a agencija Moody's Investors Service najavila je mogućnost smanjenja kreditnog rejtinga Portugalu. Ulagači se plaše da grčka vlada neće uspjeti provesti planirane mjere proračunske štednje zbog prosvjeda sindikata, u kojima je jučer poginulo troje ljudi, i slabosti gospodarstva. Plaše se, također, da će drugim financijski oslabljenim članicama eurozone, kao što su Portugal i Španjolska, Europska Unija morati pomoći čak i većim iznosima od 110 milijardi eura, koliko je namijenjeno Grčkoj. Zbog toga je euro pod snažnim pritiskom, pa je njegov tečaj jučer potonuo na 1,2805 dolara, najnižu razinu u 14 mjeseci. Jačanje dolara izazvalo je, pak, pad cijena sirovina, pa je cijena nafte, nakon duljeg vremena, potonula ispod razine od 80 dolara po barelu. Zbog toga su jučer među najvećim gubitnicama bile dionice u energetskom i rudarskom sektoru. S&P indeks energetskog sektora oslabio je 1,5 posto. Dow Jones Industrial Average izgubio je 0,54 posto, zaronivši na 10.868 bodova. Standard & Poor's 500 pao je 0,66 posto, na 1.165 bodova, a Nasdaq Composite 0,91 posto, na 2.402 boda. (Hina/pd)

