Policija je u subotu navečer evakuirala Times Square, najprometniji trg u New Yorku, zbog prijetnje od eksplozije auto-bombe podmetnute u stražnjem dijelu Nissan Pathfindera ostavljenog na 45. ulici blizu Sedme avenije. Tisuće ljudi evakuirano je s trga, a policija je eksplozivnu napravu rastavila na licu mjesta. Glasnogovornik NYPD-a Paule Browne izvjestio je kako policija ne zna koji su motivi ovog napada. Policija se nada da će više saznati nakon pregleda snimaka brojnih sigurnosnih kamera na tom području. Pakistanski talibani nekoliko sati kasnije preuzeli su odgovornost za neuspjeli bombaški napad. Na jednoj islamističkoj internetskoj stranici objavili su kako su htjeli izvesti bombaški napad zbog osvete za ubojstvo dvojice islamista. Eksplozivna smjesa koju su policajci uočili oko 18,30 po lokalnom vremenu, kazao je načelnik policije Raymond Kelly, sastojala se od propana i benzina te žica s kojima su bili povezani satovi. - Svrha bombe bila je stvoriti veliku vatru - ustvrdio je Kelly, najavljujući kako će automobil proći opsežnu DNA analizu i potragu za otiscima prstiju. Kelly je pojasnio kako su policajci otišli do vozila nakon što ih je na dim upozorio jedan vijetnamski veteran koji je u blizini izrađivao majice. Deseci policajaca blokirali su pristup trgu i tako presjekli žilu kucavicu Manhattana. Ispražnjeni su dućani duž Sedme avenije te Broadway između 43. i 46. ulice, kao i dijelovi Osme avenije. Otkazana je najmanje jedna predstava na Broadwayu, a većina drugih bila je pomaknuta. Mediji navode kako je u jednom kazalištu publici bilo zabranjeno da napusti zgradu dok opasnost ne prođe. Times Squere su prekrila vozila hitne pomoći, vatrogasna i policijska vozila. Na nekoliko sati zavladala je tišina, vrlo neobična za centar New Yorka. - Krenula sam na predstavu "Billy Eliot" kada su nas natjerali da se maknemo s Times Squarea. Tko god da je odgovoran očito je želio ubiti puno ljudi i nanijeti veliku štetu. Bila je to poruka. Vrlo sam zabrinuta - ispričala je za NY Daily News Sharon Marques-Feinstein koja se zatekla na licu mjesta. Angela Casey iz Ohija sa suprugom je odsjela u hotelu Marriot. -Došli su nam na vrata i rekli da postoji opasnost i da pokupimo naše stvari. Dopustili su ljudima koji su odsjeli na prvih šest katova da ostanu u zgradi, ali mi smo se radije maknuli. Bila sam vrlo nervozna. Htjela bih napustiti ovo područje - ispričala je novinarima. Bila je to prva podmetnuta bomba u New Yorku od napada na World Trade Center 1993. godine u kojem je poginulo šest, a ranjeno je više od tisuću ljudi. Taj se napad smatra uvertirom u ono što je uslijedilo 11. rujna 2001. godine, podsjeća NY Daily News. Gradonačelnik New Yorka Michael Bloomberg gostovao je na događaju u Bijeloj kući, a kada je čuo što se zbiva vratio se u New York te odmah posjetio Times Square. Nakon što se upoznao sa situacijom ocijenio je da je bomba izrađena amaterski, ali da je incident mogao biti prilično opasan. Neki mediji tvrde kako policija, između ostalog, propituje mogućnost da se radi o osveti za popularni crtić South Park. Bomba je bila postavljena nedaleko Viacoma, kompanije u čijem je vlasništvu kontroverzni crtani serijal. Islamisti su na svojim stranicama prošlog mjeseca prijetili autorima Mattu Stoneu i Treyu Parkeru zbog ismijavanja proroka Muhameda. Policiji je, također zanimljiva sličnost ovog napada s incidentom koji se 2007. dogodio u Londonu kada su islamski teroristi postavili dvije auto-bombe sličnog sadržaja ispred noćnog kluba Tiger Tiger. Janet Napolitano, ministrica Domovinske sigurnosti napad u New Yorku okarakterizirala je kao "potencijalni teroristički napad". Ocijenila je da se vjerojatno radi o izoliranom incidentu te kazala da za sada ne postoje podaci da je riječ o bilo kakvoj široj zavjeri. Nastup Janet Napolitano je, inače, imao prvotnu svrhu naciji objasniti što vlasti poduzimaju oko katastrofe u Meksičkom zaljevu, ali su je događaji pretekli.

