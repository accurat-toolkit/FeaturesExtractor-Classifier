Početkom prošlog tjedna u Moskvi je zabilježena temperatura od 37,2 stupnja, što je toplinski rekord svih vremena u glavnom gradu Rusije (0,4 stupnja viši od dosadašnjega iz 1920. godine). Istodobno, u drugim europskim prijestolnicama temperature su bile od 18 Celzijevih stupnjeva u Berlinu do 25 u Varšavi. AFP PHOTO Osim uobičajenih teškoća koje velike vrućine izazivaju svuda, a osobito u krajevima koji na njih nisu navikli, u Podmoskovlju je buknulo više od tisuću šumskih požara, kao i onih na tresetištima, a gorjelo je i u Tverskoj i Ivanovskoj regiji. Smrad paleži došao je i do središta Moskve, a razina onečišćenosti zraka povećana je za pet do sedam puta. Onečišćenost trenutačno iznosi 300 mikrograma sitnih čestica po kubičnome metru zraka, ali kritični je iznos 500. Optimisti kažu da će sve uskoro doći u red, ali pesimisti tvrde da bi nevolje mogle potrajati dva ili čak dva i pol mjeseca. U ovom ozračju razmnožile su se priče o stvarnim uzrocima ovog nevjerojatnog zagrijavanja u gradu i zemlji koji su poznati po svemu osim po tome. Najfantastičniju je, prema “prvom ruskom multiportalu“ KM.ru, iznio nekadašnji vojni meteorolog Nikolaj Karavajev. On tvrdi da je riječ o primjeni američkog “klimatskog oružja“ protiv Rusije, koje je zabranjeno međunarodnim konvencijama, ali nije ako se koristi radi promjene vremena u civilne svrhe. Navodi se tako da su američki vojno-zrakoplovni analitičari nedavno objavili studiju pod naslovom “Vremenske prilike kao umnožitelj sile“, u kojoj opisuju mogućnost utjecaja na vremenske prilike kao mogući oblik ratovanja. U zaključku američki stručnjaci predlažu da SAD istupi iz Konvencije o zabrani vojnog utjecaja na okoliš, jer će uporaba klimatskog oružja “imati isti učinak na svijet kao i prve atomske bombe“. Karavajevljevi su dokazi da je riječ upravo o isprobavanju američkog klimatskog oružja na Rusiji to što je “napast usmjerena lokalno“, što ovakve divovske ciklone, koja hvata zrak sa Sredozemlja i središnje Azije nad europskim dijelom Rusije, “nikad nije bilo“, te što je u području ove anomalijske ciklone dio Zemljine atmosfere smanjen na najnižu razinu u 43 godine promatranja. Karavajev tome dodaje i spektakularni četvrti dokaz: svjetski su mediji neposredno prije ovih vrućina objavili da su Amerikanci u svemir poslali bespilotnu letjelicu X-37B, sposobnu za nošenje moćnog laserskog oružja. Zadaća joj je strogo tajna, u svemiru će provesti najmanje 270 dana, a potom će se vratiti na Zemlju. Na primjedbe o fantastičnosti njegovih pretpostavki Karavajev odgovara da kad god Amerikanci iziđu s novim moćnim oružjem, “ono se odmah primjenjuje protiv ‘suprotne strane’ radi zastrašivanja“. Do sada su se ovim temama uglavnom bavili u filmskim dokumentarcima, pa čak i u ponekom hollywoodskom dugometražnom igranom filmu s oznakom znanstvene fantastike. Prema nekima, sada se to seli u područje stvarnosti.

