Gotovo svaki domaćin Olimpijskih igara želi u konačnom poretku osvajača medalja zasjati na vrhu, no Kanađani su ipak pretjerali u svojim očekivanjima. Pored Njemačke i SAD-a nemoguće je proći, pa ni na Ljetnim igrama. Dok su se Kinezi za Peking pripremali u posebnim kampovima i karantenama, i sve podredili osvajanju Olimpa, kanadski sportaši imali su samo nešto veći proračun, koji su uglavnom platile velike korporacije. Jer, ne možete tek tako stvoriti “Kosteliće” u nekoliko godina. Kinezi su to ipak uspjeli jer su fanatično i vrlo planski radili na tomu, što pokazuje i konačan rezultat Igara iz 2008. godine. Smiješno zvuči opravdanje koje su kanadski mediji nakon prvog tjedna našli u “prebučnoj publici koja ometa naše sportaše u postizanju boljih uspjeha”. Isto tako su mogli kazati da je publika pretiha, ili nešto treće. Konačan zbroj medalja ipak Kanađanima mora dati razlog za zadovoljstvo. (napomena: tekst je za tiskano izdanje morao biti zaključen u četvrtak, ali za internet izdanje je zgodno dodati da je prije posljednjeg dana stanje značajno promijenjeno - nakon subote - Kanada je po ukupnom broju treća, a po broju zlata prva!) Pritisak javnosti bio je uistinu velik. Kanada do Vancouvera nikad na domaćem tlu (Montreal 1976., Calgary 1988.) nije osvojila zlato. “Nevinost” je trećeg dana skinuo Alexandre Bilodeau u slobodnom skijanju. Za razliku od junaka Bilodeaua, Jennifer Heil je drugog dana Igara u medijima razapeta jer nije osvojila zlato, nego samo srebro u slobodnom skijanju. Toliko o nestrpljivosti domaćina, za koje je pravi početak ZOI-a ipak označio početak muškog hokejaškog turnira. U gradu se, kao u Splitu prije derbija, moglo čuti samo “imaš li ulaznicu” i “kupujem/prodajem ulaznice”. Utakmice protiv Norveške i Švicarske bile su samo zagrijavanje za tzv. Super Sunday, kako su pompozno taj dan nazivali domaćini, kad su u skupini palice suprotstavili SAD i Kanada. Iako su južni susjedi slavili, razloga za tugu nije bilo. Horda ljudi je po napučenom centru Vancouvera pjevala ogrnuta zastavama, veselo pijana, bez motiva za neredima. Uostalom, tu se našla i odluka lokalnih vlasti o zabrani točenja alkohola koja je neznatno smanjila ukupnu količinu maligana. Jer, tko je namjeravao piti, uspio je to bez problema. Pa i u dvorani (koja je za ovu prigodu morala promijeniti sponzorirano ime GM Place u Canada Hockey Place), za čak osam dolara po čaši volumena četiri decilitra. Ambalaža NHL, sadržaj olimpizam. Ne može bolje kad je riječ o sportu čija je domovina Kanada. Turnir se igrao na užem, NHL ledu, a oko njega, uz prateći show, publika koja odlično poznaje i razumije ovu dinamičnu i pravu mušku igru. Kad gledate hokej uživo, a Ovječkin, Crosby i ostale zvijezde samo su na desetak metara od vas, nogomet, pa čak i Liga prvaka, izgledaju pomalo smiješno. Pijanih navijača je bilo, unatoč zabrani točenja alkohola, ali nereda, gle čuda, niti malo Eh, kad bi Hrvatska nastupala na Olimpijskim igrama, jedina je “tužna” misao koja vam tada pada na pamet. Mnoštvo “hodočasnika” došlo je u Vancouver samo zbog hokeja, brojnošću su dominirali Rusi, uglavnom oni dubljeg džepa, koji sa sobom vode i već neizostavne tipične mlađahne plavokose djevojke. Po zagriženosti u hokej nisu zaostajali ni Česi, Slovaci, Skandinavci... To je za ljubitelje ovog sporta ravno Svjetskom prvenstvu u nogometu. Volonteri najzaslužniji Najveći teret ovih Igara, uostalom, kao i svih ostalih, iznijeli su volonteri. Njih oko 25.000 po cijeli je dan s (neusiljenim) smiješkom pomagalo gledateljima, novinarima i sportašima. I nisu tu bili samo Kanađani, moglo se tako sresti i Novozelanđane, Australce, Francuze..., ali i brojne kanadske Hrvate. Ni jedne Olimpijske igre nisu savršene, koliko god se Međunarodni olimpijski odbor trudio prikazati idealnu sliku. Zato ne čudi naputak u Vodiču za volontere koji kaže – suzdrži se od priče s medijskim djelatnicima. Ipak, nije Kanada, recimo, Kina, pa nije bilo teško naći raspoloženog sugovornika. Osobito ako vidi da ste iz “egzotične” zemlje. Umirovljenik ukrajinskog podrijetla, stanovnik Vancouvera, istaknuo je kako na borilištima imaju besplatnu hranu i piće, a u McDonald’su i sličnim restoranima u glavnom medijskom centru popust od 20 posto. Tko nije iz Vancouvera, morao se sam pobrinuti za smještaj. ‘Coffee shop’ u Vancouveru - Mene kao poreznog obveznika ove će Igre skupo stajati pa je ovo moj doprinos smanjenju ukupnih troškova - pragmatično je istaknuo “intervjuirani” volonter. Kad smo kod troškova, naletjeli smo na Borisa Sakača, prvog čovjeka cjelokupnog informatičkog sustava. Taj već legendarni “kompjutoraš” svoju je karijeru započeo na Mediteranskim igrama u Splitu 1979., a prve Olimpijske igre bile su mu one u Moskvi 1980. Od tada je nezamjenjiv. I u rukavu ima toliko podataka da je 10 minuta jednostavno premalo. Tako je istaknuo da su Kanađani samo na informatiku potrošili oko 300 milijuna američkih dolara, ali da su, za razliku od mnogih drugih organizatora, pametno isplanirali što dalje. Kad se zastor spusti i zbroje računi, pravi veliki gubitak izazvat će samo staza za bob, sanjkanje i skeleton. Kako kaže Sakač, nju bi nakon Igara bilo najbolje sravniti sa zemljom. Čak će i Whistler Olympic Park u kojem su se održavala natjecanja u biatlonu, skijaškom trčanju i skijaškim skokovima, biti isplativ jer će kasnije zarađivati na turizmu, a i odgajati nove naraštaje kanadskih olimpijaca. Mudro se organizator snašao za pokrivanje troškova natjecanja u Whistleru i okolici (dva sata vožnje od grada). Naime, velikim je igračima rečeno – pokrijte troškove pa ćete kasnije na ovom području povoljno graditi vikendice, apartmane i hotele. Naime, cijena je zemlje zbog Olimpijskih igara naglo porasla i na kraju će svi biti na dobitku. Osim naroda koji oduvijek žive tu. Indijanci su još jednom “popušili”. Inuitska statua Inukshuk poslužila je kao maskota Igara Whistler, jedino mjesto gdje stanovnici Vancouvera mogu na skijanje relativno nedaleko od grada, ide uz bok američkom Aspenu i švicarskom St. Moritzu. Kažu da je British Columbia najskuplja država u Kanadi, a Whistler najskuplji u British Columbiji. To sve govori. Unatoč gužvi zbog Igara i lošem, bljuzgavom i južinavom vremenu u prva četiri dana, sve je vrvjelo od bogatih, mahom mlađih Kanađana koji su prepravili ovaj razvikani skijaški centar. Dijaspora u lošem filmu U prošlom nastavku spomenuli smo brojne Hrvate koji žive u Vancouveru i okolici. Prvi je dojam bio sjajan, no nakon dublje analize i razgovora s nekima od njih, stekao se dojam da su previše u svojem filmu, zatvoreni u svoj mali krug, ali isto tako zatvoreni od Kanade, zemlje koja im je dala sve. Najbolji primjer je 70-godišnjakinja koja je razgovarajući s nama, mašući hrvatskom zastavom, dakle, nakon dodira s domovinom, pustila suzu. U stanci nakon kombinacijskog spusta, izvadila je papirić na kojemu je tipičnim staračkim rukopisom pisalo: Ivica Kostelić, Natko Zrnčić Dim, Dalibor Šamšal, Jakov Fak (to joj je susjed iz Mrkoplja, veli), Andrijana Stipančić-Mrvelj, Andrej Burić... Raspitivala se kad tko nastupa i kakvi su rezultati naših sportaša. I to je lijepo. Ali, zamjera svojim sinovima što je jedan oženio Poljakinju, a drugi Talijanku. Na pitanje zašto se, sada kad je u mirovini, ne vrati u domovinu i lijepo u miru živi od kanadske penzije, odgovara kako joj je obitelj tu. Otkačenih navijača ne nedostaje - Hrvatska je moja domovina - ponosno ističe. A Kanada? Ovdje nećete vidjeti Kineza ili Indijca koji maše kineskom ili indijskom zastavom. Oni se smatraju Kanađanima i ponose se svojom novom, jedinom zemljom. To i jest poanta i ključna stvar koja Kanadu čini upravo takvom kakva jest – multikulturalnom, otvorenom, bogatom, prosperitetnom. Slobodno možemo reći da naši ljudi kvare tu sliku. U razgovoru kao da žele brojati krvna zrnca i ustanoviti tko je veći domoljub. Ako nalete na Zagrepčanina i Splićanina koji izmjenjuju iskustva, prvo je pitanje: - Zašto se vi ne svađate? Kao da ne znaju da onaj tko ide na Olimpijske igre ostavlja svađu i bilo kakvu negativnu energiju, ako je ima, kod kuće. A već će sutra naša dijaspora bez pardona otići iskoristiti Kanadu radi zarade za kruh, a u nedjelju se okupiti u svojem “getu” nakon mise. Naravno, nisu svi takvi. Ima i onih koji su se integrirali u društvo na ispravan način, što ne znači da im djeca ne pričaju hrvatski jezik. Ipak, treba zaključiti vedrije. Zimske olimpijske igre u Vancouveru i Whistleru zaslužuju čistu peticu. Ponekad smo imali dojam da svako veliko natjecanje u bilo kojem sportu treba dodijeliti Kanadi, pa čak i Svjetsko prvenstvo u nogometu, primjerice. Lijepo je bilo u Vancouveru, do viđenja u Londonu, Sočiju, Riju... iz vancouvera matko rak Junakinje i junaci Svake Igre rode istinske junake, ako ne gledamo isključivo osvajanje zlata kao kriterij. Tako je bilo i u Kanadi, a teško ih je nabrojati sve. U pamćenju će nam ostati Kanađanka Kristie Moore koja je u šestom mjesecu trudnoće nastupala u curlingu, te Slovenka Petra Majdič koja je osvojila brončanu medalju u skijaškom trčanju, nakon teške ozljede zadobivene na zagrijavanju. Majdič je prije utrke pala u duboku jamu i udarila u drvo, ali je unatoč bolovima i s četiri slomljena rebra, u nekakvom transu, dotrčala do bronce, a nakon što se srušila u cilju, infuzija i bolnica bili su neminovni. A naš je najveći junak zasigurno Jakov Fak. Južna polutka Ako ste se zapitali hoće li se Zimske olimpijske igre ikad održati na južnoj Zemljinoj polutci, odgovor je – teško, gotovo nemoguće. Kako nam je kazao Boris Sakač, u današnje vrijeme MOO inzistira da organizator Igara bude najmanje milijunski grad, a ni jedan na južnoj hemisferi nema u svojoj blizini planinu koja može ispuniti olimpijske uvjete. Manji je problem što bi se one događale kad je na sjeveru ljeto. Također, zanimalo nas je hoće li se, kao u nogometu i još nekim sportovima, Igre organizirati u dvije zemlje. Sakač tvrdi da bi se to dogodilo samo u slučaju nužde, što bi u značajnoj mjeri otežavalo organizaciju, ali bi MOO to sigurno spriječio već u začetku. I još, zaključio je Sakač, Rusi u Sočiju 2014. neće nimalo štedjeti u namjeri da pokažu svijetu kako kod njih teku med i mlijeko. Bowen Island Odgoda skijaških natjecanja zbog lošeg vremena bila je savršena prigoda za izlet u prirodu, u neko mjesto koje ćete, ako pomislite na Kanadu, to najljepše dočarati. S obzirom na to da je Vancouver Island dosta daleko i zahtijeva višesatno putovanje, odabrali smo bliži Bowen Island, veličine našeg Lastova. Dvadesetak minuta gliserom-taksijem od središta Vancouvera, krije se pravi dragulj za smiraj duše. Malo mjesto s marinom poželjno je odredište umirovljenika, golfera, jedriličara, planinara i brojnih turista. Ima svu potrebnu infrastrukturu za svakodnevni život pa ne treba često ići u grad. Tamo prosječna kuća stoji oko milijun i pol dolara, 500 tisuća više nego u tipičnom stambenom kvartu u Vancouveru. Rijetko tko uz prosječnu godišnju plaću od 40.000 kanadskih dolara (neto) to može priuštiti. Većina stanova i kuća u gradu se iznajmljuje, uz prosječnu visinu stanarine od 1500 dolara mjesečno.

