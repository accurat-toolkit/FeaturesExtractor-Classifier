Autor: Snježana Pavić Objavljeno: 10.10.2010 Nakon višesatnih sukoba središte Beograda s razbijenim staklima, slomljenim prometnim znacima i prevrnutim kontejnerima nalikuje na ratnu zonu. Grad je potpuno uništen, šteta je milijun eura BEOGRAD - Više od 140 ljudi ozlijeđeno je do danas poslijepodne u sukobima policije i demonstranata u Beogradu. Uz nevjerojatne mjere osiguranja i u potpunoj izolaciji od prosvjednika prvi beogradski gay pride ipak je održan. VEZANE VIJESTI Vijesti Protudemonstranti nisu mogli niti vidjeti sudionike Parade ponosa, branjene s nekoliko policijskih kordona. Po završetku policija je sudionike Parade razvozila maricama izvan centra grada. - Grad je potpuno uništen, ali najvažnije je da nijedan ljudski život nije izgubljen - rekao je gradonačelnik Beograda Dragan Đilas, od oka procijenivši štetu na milijun eura. Demonstranti su razbijali i pljačkali trgovine na Terazijama, palili kontejnere i autobuse. Oko 200 ljudi napalo je sjedište Demoratske stranke Borisa Tadića. Razbili su prozore i zapalili sporedni ulaz. Ministar obrane Srbije Dragan Šutanovac rekao je da je na zgradu ispaljeno nekoliko hitaca iz vatrenog oružja. “To je nezapamćen izljev mržnje koji nema veze s paradom”, rekao je Šutanovac. Napali su i zgradu Radio televizije Srbije, te stranačka sjedišta SPS-a i LDP-a. Policija je do poslijepodneva uhapsila oko stotinu nasilnika. Od danas ujutro agencije su iz Beograda javljale o sukobima protivnika gay parade sa policijom od Slavije do Terazija u centru Beograda. Nasilni neredi izgledali su kao kopija onih iz veljače 2008. kad je Kosovo proglasilo nezavisnost, s tim da danas nisu prva na udaru bila veleposlanstva Hrvatske i SAD. Najvažnije državne institucije branila je žandarmerija te policajci s konjima i psima. Centar grada nadlijetao je policijski helikopter. Svi nasilnici bit će kažnjeni, najavile su vlasti. Predsjednik Srbije Boris Tadić poručio je da je država potpuno spremna obračunati se sa huliganima koji ugrožavaju druge. "Srbija će osigurati ostvarivanje ljudskih prava za sve građane, bez obzira na njihovu različitost i nikakvi pokušaji da im se sloboda uskrati nasiljem neće proći", izjavio je Tadić. U parku Manjež okupilo se oko 1000 sudionika Parade ponosa, prenio je B92, među njima ministar za ljudska prava, zastupnici DS-a i LDP-a, američka veleposlanica i glumica Mirjana Karanović. Kao simbol Parade organizatori su istaknuli skulpturu “Pobjednik” Ivana Meštrovića na Kelemegdanu. Skup je otvorio predstavnik Europske komisije Vincent Degert koji je rekao da je parada značajna kao pokazatelj da društvo odbacuje nasilje. “Ovo je ipak tužan dan koji pokazuje da građani drugačije seksualne orijentacije svoja ustavna prava mogu uživati samo ako 5000 policajaca brine o njima”, rekao je bivši državni tajnik Marko Karadžić. Patrijarh Irinej pozvao na mir nakon što su svi već razišli Beogradska Parada ponosa test je koliko se današnja Srbija udaljila od ultranacionalizma i nasilja devedesetih, prenosi londonski BBC, koji Srbiju naziva konzervativnom i religioznom nacijom u kojoj je homoseksualnost još uvijek tabu. Vlasti su bile svjesne toga: tako je ministar Ivica Dačić dan ranije poručio da je “najveći državni interes” da skup prođe bez nasilja i sukoba. No ni s 5000 policajaca to im uspjelo, vjerojatno i zato što nakon ranijih nasilnih demonstracija nisu uslijedile sudske kazne. Srpska pravoslavna crkva pozvala je na mir, ali tek oko 16 sati popodne, kad su se ulice već raščistile. Patrijarh Irinej je preko vladike Atanasija poručio da su sa bolom vidjeli da je 50 mladih ljudi ozlijeđeno (koliko ih je bilo ozlijeđenih do 13 sati) te da među demonstrantima “nema nikog tko bi dobio blagoslov SPC-a”, bez obzira pozivaju li se na to. Patrijarh je pozvao sve da se prisjete “ljubavi Kristove prema svakom čovjeku”, ali nije propustio ponoviti da je SPC protiv Parade ponosa. Policija je suzavcem rastjerivala prosvjednike koji su na nju bacali kamenje i molotovljeve koktele. BBC nasilnike naziva “bandama skinheada”. Prema snimkama, to su iste grupe navijača i dobro uvježbanih mladih ekstremnih desničara koji su prije dvije i pol godine na sličan način demolirale Beograd prilikom proglašenja nezavisnosti Kosova. ( S. P.) Broj preporuka: 237 Objavi na Facebooku Više o... FACEBOOK KOMENTARI

