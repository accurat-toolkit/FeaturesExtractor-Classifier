JERUZALEM / ISTANBUL - Najmanje 19 osoba je ubijeno kada je izraelska mornarica presrela konvoj od šest brodova, sa 10.000 tona humanitarne pomoći za Palestince u pojasu Gaze. Ne zna se točan broj ranjenih, ali svjedoci kažu da ih je više desetina. Komandosi su upali na brodove u međunarodnim vodama i sukobili se s aktivistima. Evropska unija zatražila je od izraelskih vlasti da provedu temeljitu istragu okolnosti napada na brodove međunarodne dobrotvorne pomoći i pozvala Izrael da dopusti slobodan protok pomoći na to područje. Turska: Izrael će morati snositi posljedice svog ponašanja Turska je oštro protestirala protiv izraelske vojne akcije u kojoj je u ponedjeljak ujutro ubijeno 19 ljudi u konvoju brodova koji su nosili humanitarnu pomoć iz Turske za Palestince u pojasu Gaze. "Izrael će morati snositi posljedice svoga ponašanja", ističe se u saopćenju koje je izdalo tursko ministarstvo vanjskih poslova. Ministarstvo je hitno pozvalo na razgovor izraelskog ambasadora u Ankari, prenio je Reuters. Izraelski TV Kanal 10 javila je u ponedjeljak ujutro da je u napadu izraelske mornarice na konvoj od šest brodova sa 10.000 tona humanitarne pomoći, koji se kretao ka pojasu Gaze, ubijeno 15 osoba. Izraelska vlada se još nije oglasila povodom ovog slučaja, ali je žaljenje zbog tragedije izrazio ministar trgovine i industrije Benjamin Ben-Eliezer. "Mogu samo izraziti žaljenje zbog tragedije", izjavio je on za izraelski vojni radio. Sarajevo diglo glas protiv napada na humanitarni konvoj Više stotina, većinom mladih, državljana Republike Turske i Palestine koji žive u BiH, te građana BiH organiziralo je danas u centru Sarajeva mirne proteste protiv sinoćnjeg napada izraelske mornarice na humanitarni konvoj od šest brodova koji je prevozio pomoć za Gazu. U napadu na konvoj je poginulo najmanje 19 osoba. foto: sarajevo-x Demonstranti su se kretali Ferhadijom i Ulicom maršala Tita, s namjerom da se u 13 sati okupe pred zgradom Parlamentarne skupštine BiH. Nosili su zastave Republike Turske, Palestine i BiH, te uzvikivali parole podrške palestinskom narodu i protiv izraelskog ponašanja. Jedan od koordinatora protesta, Edvin Ćudić, rekao je Feni da se radi o mirnim protestima na koje su pozvani članovi više organizacija nakon što je objavljena vijest o napadu na humanitarni konvoj. Naglasio je da cilj protesta nije da se okupe samo muslimani, jer su na brodovima koji su prevozili pomoć Gazi bili i katolici i pravoslavni. Silajdžić oštro osudio izraelski napad Predsjedavajući Predsjedništva BiH Haris Silajdžić najoštrije je osudio jutrošnji napad izraelske mornarice na konvoj od šest brodova koji su nosili 10.000 tona humanitarne pomoći iz Turske za pojas Gaze, u kojem je ubijeno 19 osoba. Predsjedavajući Silajdžić je zatražio hitno pokretanje istrage o ovom izraelskom vojnom napadu naglasivši da počinioci ovog zločina i njihovi naredbodavci moraju snositi punu krivičnu odgovornost u skladu s međunarodnim humanitarnim pravom. Također, izražena je zabrinutost zbog naznaka da se izraelski napad na humanitarni konvoj desio u međunarodnim vodama, što predstavlja flagrantno kršenje Konvencije UN-a o pravu mora. Predsjedavajući Silajdžić je izrazio duboku zabrinutost zbog produbljivanja humanitarne krize i patnje palestinskog stanovništva u pojasu Gaze te je pozvao Izrael da bez odgađanja i bezuvjetno dozvoli slobodan protok humanitarne pomoći, proizvoda i ljudi u pojas Gaze, saopćeno je iz Silajdžićevog kabineta. Kušner duboko šokiran: Ništa ne može opravdati primjenu takvog nasilja Francuski ministar vanjskih poslova Bernard Kouchner izjavio je u ponedjeljak da je "duboko šokiran" izraelskim napadom na propalestinsku flotilu na putu za Gazu, ocijenivši kako "ništa ne može opravdati primjenu takvog nasilja". "Duboko sam šokiran tragičnim posljedicama izraelskih vojnih operacija protiv Mirovne flotile za Gazu"izjavio je u saopćenju Kouchner, prenio je AFP. Ubijeno je više od deset aktivista u ponedjeljak u napadu izraelskih komandosa na međunarodnu flotilu, javila je izraelska vojska. "Ništa ne može opravdati korištenje takvog nasilja koje mi osuđujemo. Ne razumijemo toliki broj ubijenih, po privremenom izvještaju, u operaciji protiv humanitarne inicijative otprije nekoliko dana", dodao je on. Francuski ministar je pozvao da se "rasvijetle sve okolnosti ove tragedije" i zatražio da se "bez odgađanja pokrene detaljnija istraga". "Trenutna situacija u Gazi je neodrživa", naglasio je ministar, dok je njegovo ministarstvo u petak prije polaska flotile upozorilo na svoj stav o potrebi ukidanja blokade Gaze. "Poduzimamo sve potrebne inicijative kako bi se izbjeglo da ova tragedija ne da mjesta novom pogoršanju nasilja" dodao je on. Željko Komšić: Ovaj napad priziva najcrnja sjećanja iz nedavnog rata u BiH Željko Komšić, član Predsjedništva Bosne i Hercegovine izražava svoje ogorčenje viješću o smrti 15 humanitaraca poginulih u jutrošnjem napadu izraelske mornarice na konvoj od šest brodova koji su nosili humanitarnu pomoć za namučeno palestinsko stanovništvo u pojasu Gaze. Ovaj napad na humanitarce priziva najcrnja sjećanja iz nedavnog ratnog iskustva Bosne i Hercegovine. Svi oni koji su upoznali zlo okruženja i izolacije znaju šta znači humanitarna pomoć i vrijednost ljudskih života u vremenu kad je humanost i nesebičnost toliko potrebna. Izražavam svoju iskrenu sućut porodicama poginulih. Član Predsjedništva BiH, gospodin Željko Komšić oštro osuđuje ovaj postupak Izraela koji će izazvati strašne neželjene posljedice po mirovni proces na Bliskom istoku. Ankara traži vanrednu sjednicu Vijeća sigurnosti UN-a Turska je potvrdila da će zatražiti održavanje vanredne sjednice Vijeća sigurnosti UN-a povodom napada izraelske vojske u kome je u istočnom Mediteranu u ponedjeljak ubijeno najmanje 19 humanitarnih aktivista koji su brodovima prevozili pomoć građanima Gaze. Turska je sada nestalna članica Vijeća sigurnosti Ujedinjenih naroda. Tursko ministarstvo vanjskih poslova odlučilo je da povodom današnjeg incidenta opozove svog ambasadora iz Tel Aviva, javile su agencije. U napadnutom konvoju bilo je nekoliko brodova koji su plovili pod turskom zastavom. U Istanbulu se okupilo deset tisuća ljudi ispred izraelskog konzulata koji su osudili oružani napad izraelske vojske na humanitarni konvoj pod izgovorom da želi spriječiti dostavljanje oružja pripadnicima radikalnog Hamasa. U Ankari je potvrđeno da će Turska otkazati tri ranije planirane vojne vježbe s izraelskom vojskom. Abas proglasio trodnevnu žalost Predsjednik Palestinskih vlasti Mahmud Abas u ponedjeljak je osudio izraelski ubilački napad na međunarodnu flotu na putu prema Gazi, nazvao ga je "masakrom" i proglasio tri dana žalosti na palestinskim teritorijima. "Smatramo da je to bio masakr koji osuđujemo", izjavio je Abas u saopštenju na palestinskoj televiziji i proglasio tri dana žalosti. "Večeras ćemo donijeti teške odluke", potvrdio je on. Sastanak palestinskog vođstva o ovom pitanju predviđen je za ponedjeljak u 18.00 sati, precizirao je palestinski zvanični izvor u Ramali, na Zapadnoj obali. Izraelski general: Ne znamo ko je izdao naredbu da se puca Portparol izraelske vojske general Avi Benajahu izjavio je danas da ne zna ko je izdao naređenje za otvaranje vatre komandosu koji je ubio 19 putnika međunarodne flote brodova koja je prevozila humanitarnu pomoć u pojas Gaze. "Ne znam ko je dao naredbu za pucanje, još je rano da se to utvrdi", rekao je general u izjavi za vojni radio. "Mornarica je djelovala prema naređenjima i odredbama za pucanje koje su veoma jasne. Vojnici su upozoreni da ne odgovaraju na provokacije", dodao je Benajahu. Najmanje 19 putnika međunarodne flote koja je prevozila pomoć za Palestince u pojasu Gaze ubijeno je danas u napadu izraelskih komandosa, a 36 ljudi je ranjeno. Propalestinski aktivisti pokušali su da brodovima silom uplove u zonu koju pod blokadom drže Izrelci i tako sprječavaju ulazak u pojas Gaze. Izraelska mornarica upozorila je prethodno da će zaustaviti, i uz upotrebu sile, brodove koji se približe obalama pojasa Gaze, pod strogom blokadom od juna 2007. godine, kada je kontrolu nad tom teritorijom preuzeo islamistički pokret Hamas. Ehud Barak optužuje organizatore konvoja za sukob Izraelski ministar odbrane Ehud Barak izrazio je žaljenje zbog gubitka ljudskih života u današnjem sukobu izraelskih komandosa i humanitarnog osoblja koje je prevozilo pomoć za Palestince u pojasu Gaze, ali je za sukob okrivio organizatore humanitarne akcije. Barak je na konferenciji za novinare u Tel Avivu humanitarni konvoj nazvao "političkom provokacijom" i dodao da su se humanitarni radnici ponašali nasilno, prenose izraelski mediji. On je organizatore humanitarnog konvoja, Islamsku humanitarnu organizaciju (IHH), nazvao "ekstremististima koji podržavaju teror". Načelnik Generalštaba izraelske vojske general Gabi Aškenazi izjavio je da su vojnici bili prinuđeni da odgovore na vatru. UN "šokiran" izraelskim napadom na brodove s pomoći Visoka povjerenica za ljudska prava Ujedinjenih nacija Navi Pillay izjavila je u ponedjeljak da je "šokirana" napadom izraelske vojske na propalestinsku flotilu pomoći Gazi, u kome je ubijeno 19 ljudi, prema saopćenju izraelske televizije. "Šokirana sam informacijama da je u napadu na humanitarnu misiju rano jutros bilo mrtvih i ozlijeđenih kada se flotila približavala obali Gaze", izjavila je Pillay pred Vijećem za ljudska prava koje se sastalo na plenarnoj sjednici u Ženevi. Ranije je visoka povjerenica osudila blokadu pojasa Gaze "kojom se svakodnevno krše ljudska prava". Osuđujući "još jednom" palestinsko ispaljivanje raketa na Izrael iz pojasa Gaze, Pillay je ocijenila da je neznatno povećanje količine robe koja može ući u Gazu, nedavno odobreno, daleko od dovoljnoga kako bi omogućilo stanovništvu da vodi normalan i dostojanstven život. Pred UN-ovim Vijećem za ljudska prava u Ženevi Marghoob Saleem Butt, pakistanski diplomat, u ime Organizacije islamske konferencije (OIC) "odlučno je osudio izraelski napad". "Ovo je još jedan primjer izraelskog prezira međunarodnih pravila i zakona", objavio je on i zatražio da "izraelske vlasti hitno oslobode sve brodove i uhapšene osobe i da se poduzmu mjere protiv odgovornih za napade i poginule. Predstavnik Saudijske Arabije je ocijenio da operacije izraelske vojske predstavljaju "ozbiljno kršenje međunarodnog prava". Devetnaest aktivista je ubijeno a 36 ranjeno u napadu izraelskih komandosa na međunarodnu humanitarnu flotilu koja je plovila prema Gazi, javio je izraelski TV Kanal 10. Nekoliko evropskih poslanika aktivista bilo je na palubama flotile koja je prevozila stotine palestinskih pristalica i pomoć za Gazu. Ona je isplovila u nedjelju poslijepodne prema palestinskoj teritoriji. Ki-Moon traži istragu o napadima na brodove Glavni tajnik Ujedinjenih naroda Ban Ki-moon zatražio je u ponedjeljak detaljnu istragu o izraelskom napadu na konvoj brodova koji su nosili pomoć u Gazu, u kome je stradalo najmanje 19 ljudi, dodajući da je šokiran tim napadom. "Potrebno je provesti detaljnu i kompletnu istraga da bi se tačno utvrdilo kako je došlo do krvoprolića. Smatram da Izrael mora hitno dati puno objašnjenje", rekao je Ban na pres-konferenciji u Campali, gdje prisustvuje konferenciji posvećenoj Međunarodnom kaznenom sudu (ICC), javio je Reuters. Najmanje 19 ljudi je u ponedjeljak ujutro izgubilo život kada je izraelska mornarica u istočnom Mediteranu presrela konvoj od šest brodova sa 10.000 tona humanitarne pomoći za Palestince, koji je krenuo iz Turske za pojas Gaze, a nekoliko desetaka ljudi je ozlijeđeno. Ovaj ozbiljni incident izazvao je oštre osude u Ankari, Damasku i Ramallahu, dok je Evropska unija također zatražila hitnu istragu. Izraelska vojska je navela da su "borci mornarice preuzeli kontrolu nad šest brodova koji su pokušali probiti morsku blokadu (pojasa Gaze)" i da su "za vrijeme preuzimanja kontrole vojnici naišli na ozbiljan fizički otpor demonstranata koji su ih napali živom vatrom". (vijesti.ba)

