Cijela sezona Formule 1 okrenuta je naglavačke! Katastrofa je pogodila najbržu momčad na stazi, Vettelov i Webberov Red Bull, a sve je to iskoristio dvostruki F1 prvak Fernando Alonso koji je trijumfom preuzeo vodstvo u ukupnom poretku i grabi prema trećoj tituli u karijeri. Početak utrke na novoj F1 stazi Yeongam bio je odgođen gotovo dva sata zbog jake kiše i stajaće vode koja je vozačima posao činila nemogućim. Tu je već bilo jasno da će se svašta događati ove nedjelje. Kad je konačno utrka krenula, Vettel je otvorio uvjerljivo vodstvo, a vodeći u ukupnom poretku Mark Webber završio u ogradi i pritom pokupio Nicu Rosberga koji je odlično započeo utrku i probijao se pravu vrhu. Sigurnosni automobil morao je izaći na stazu... Nakon što se 'safety car' maknuo sa staze Sebastian Vettel ponovo je otvorio sigurno vodstvo, ispred Alonsa i Hamiltona te Masse, a odlični Michael Schumacher prošao je Buttona i probio se na peto mjesto. No, ponovo se dogodio veliki sudar, Buemija i Glocka, i sigurnosni automobil opet je kružio stazom. Sebastian Vettel na tragičan način ostao bez bodova i ispao iz borbe za titulu (foto: Reuters) Hamilton se u boksu probio ispred Alonsa, no ovaj ga je prešao nakon ponovnog starta, zbog velike pogreške Britanca koji je otišao preširoko u jednom zavoju. Vettel je i dalje sigurno vodio i bio na pragu preuzimanja vodstva u ukupnom poretku. A onda katastrofa: eksplodirao mu je motor 10 krugova prije kraja. Ta momčad Red Bulla kao da je ukleta... >> VIDEO Webber: Ovo je katastrofa >> Alonso smiruje nakon trijumfa: Još ništa nije gotovo! Fernandu Alonsu preostalo je samo mirno završiti utrku i preuzeti vodstvo u ukupnom poretku. Španjolac je stigao do pete pobjede u sezoni i sada ima 11 bodova prednosti ispred Webbera. Hamilton se drugim mjestom vratio u borbu za titulu, no neće mu biti lako nadokanditi zaostatak. Na podiju je završio i Felipe Massa, a u svojoj apsolutno najboljoj utrci sezone Michael Schumacher stigao je do četvrtog mjesta. Trpio je veliki Nijemac mnogo kritika posljednjih dana, ali je opet svima pokazao da ga prerano otpisuju. Do bodova su još stigli Kubica, Liuzzi, Kobayashi, Barrichello, Heidfeld i Hulkenberg. Sljedeća utrka vozi se za dva tjedna u Brazilu, a posljednja utrka za tri u Abu Dhabiju. Velika nagrada Koreje, rezultati: 1. Fernando Alonso (Ferrari) 2:48:20.810 2. Lewis Hamilton (McLaren-Mercedes) +14.9 3. Felipe Massa (Ferrari) +30.8 4. Michael Schumacher (Mercedes GP) +39.6 5. Robert Kubica (Renault) +47.7 6. Vitantonio Liuzzi (Force India-Mercedes) +53.5 7. Rubens Barrichello (Williams-Cosworth) +1:09.257 8. Kamui Kobayashi (BMW Sauber-Ferrari) +1:17.889 9. Nick Heidfeld (BMW Sauber-Ferrari) +1:20.107 10. Nico Hülkenberg (Williams-Cosworth) +1:20.851 Ukupni poredak vozača: 1. Alonso (Ferrari) 231 bod 2. Webber (Red Bull) 220 3. Hamilton (McLaren) 210 4. Vettel (Red Bull) 206 5. Button (McLaren) 189 Ukupni poredak konstruktora: 1. Red Bull-Renault 426 2. McLaren-Mercedes 399 3. Ferrari 374 4. MercedesGP 188

