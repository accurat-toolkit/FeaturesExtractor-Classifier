Kaos u raju Piše Krešimir Raguž Zamislite da ratari iz Belog Manastira, uzgajivači krumpira iz Donjeg Lapca i ribari s Cresa, potpomognuti recimo generalom Kruljcem, razapnu svoje šatore između Ilice, Cvjetnog trga i HNK, zabarikadiraju se i tamo ostanu tjednima. Prvo se mlate s policijom, pa onda na vojno pojačanje bacaju molotovljeve koktele i bombe. Zahtjevaju izbore, tj. povratak Ive Sanadera na vlast. Ili Damira Polančeca. Vojska ih konačno slomi, ali oni u raspadu vlastitog sistema pritom zapale Namu u Ilici, zgradu RTL-a, par banaka usput te Zagrebačku burzu. Njihove kolege u Splitu Banovinu, a oni u Osijeku razlupaju Tvrđu. Sve to naravno, kao dio zahtjeva za izborima, demokracijom i amnestijom nekog 'nevinog' političara. Brutalnost s druge strane pak nije ništa manja. Snajper 'riješi' onog generala već prvih dana demonstracija, vojska puca po djeci i ženama, a vlast koja ju je poslala također ima debeli sloj putra na glavi. U korupciju je ogrezla do same svoje srži pa o demokraciji niti ne razmišlja osim ako joj to ide u korist. Primjerice pred kamerama CNN-a. Preneseno oko 10.000 kilometa istočno, naravno s drugim licima i žrtvama, upravo se ovo posljednjih tjedana događalo u Tajlandu. Iako cijeli svijet danas priča o sukobima koji potresaju tu zemlju malo je onih koji ih istinski i razumiju. A kako i bi kada je jedino što im pritom pada na pamet turistički naziv ove destinacije 'Zemlja osmjeha'. Budistička blagost, rajske plaže, interesantna hrana, saloni za masažu i prostitucija čiji je udio u BDP-u države oko 3 posto (smatra se da deset posto svog turističkog novca ili najmanje 5,5 milijardi dolara godišnje završi u ovom businessu) od Tajlanda su stvorili jedno od najpoželjnijih mjesta za odmor na svijetu. I kakav sad sukob – vjerojatno se pita pola zapadne civilizacije koja je tamo već isplanirala svoj slijedeći godišnji. Kakvi seljaci sa sjevera grada Chiang Maija, Sukhumvit road, Lumpini park, general Khattiya Sawasdipol? Oko 800 ranjenih i 40 mrtvih demonstranata i vojnika...a sprema se ljetovanje iz snova. Koliko kod je uvodna usporedba možda bila neprimjerena, ali potrebna radi lakšeg razumijevanja, toliko će naredna biti još brutalnije točna; prostitucija. Ovaj najstariji zanat u svojoj tajlandskoj verziji bez sumnje najbolje objašnjava podijeljenost u tamošnjem društvu. Podjelu na bogate i siromašne. Službeni podatak kaže da u Tajlandu 2 posto gospodarske elite ostvaruje 80 posto BDP-a. Nešto je srednjeg staleža po gradovima koji podržava svoje šefove iz onih 2 posto. Prvi imaju milijune i milijarde dolara. Drugi su presretni s plaćama koje se kreću od 400 do 2000 mjesečno. Sve ostalo je sirotinja koja živi s manje od 500 kuna na mjesec. Pa se primorana prostituirati za sitniš, za još manje masirati tamo nagomilani 'white trash' ili za gotovo ništa raditi u poljima koja Tajland čine prvim izvoznikom riže u svijetu. Oni su demonstranti o kojima pričamo, 'crvene majice' ili pripadnici UDD-a – Ujedinjenog fronta za demokraciju protiv diktature. Njih sto tisuća prije mjesec dana prolijevalo je svoju vlastitu krv po ulicama te tako simbolično ne samo zatražili izvanredne izbore već i predvidjeli sudbinu koja je oko 3000 najupornijih ove srijede zadesila u razbijenom kampu. Apsurdno, njihov neformalni vođa najbogatiji je Tajlanđanin na svijetu, bivši premijer, a danas državljanin Crne Gore Thaksin Shinawatra. Ovaj telekomunikacijski tajkun (težak oko 8 milijardi dolara od kojih su dvije još uvijek blokirane u Tajlandu) postao je premijer na izborima 2001. godine. Demokratsko, direktno i otvoreno glasovanje tamo je uvedeno samo četiri godine ranije. Kako je Tajland od 1985. do 1996. imao najbrže rastuće gospodarstvo na svijetu s prosječnim godišnjim uzletom od 9,4 posto, pa zatim i zato izazvao i veliki Azijski gospodarski slom 1997., Thaksin je zbog ponovnog oporavka privrede (novi rast između 4 i 7 posto godišnje) doživljavan kao Mesija. Njegove mjere čak su prozvali i 'Thaksinomija'. Kao mudar populista najviše je pogodovao najsiromašnijima, tj. najbrojnijoj klasi Tajlanđana kojih je prema zadnjem popisu oko 70 milijuna. Vladao je okrutno pa su se protiv njega digle 'žute majice', demonstranti koji su ovom bojom simbolizirali vjernost kralju, devetom iz dinastije Chakri, Bhumibolu Adulyadeji. I nema sumnje da je ploveći ugodom konstitucionalne monarhije sa starim, bolesnim i najdugovječnijim kraljem na svijetu, nekontrolirani Thaksin ogrezao u korupciju. No, u nenasilnom puču krajem 2006. pao je zbog nečeg drugog. - Kako je kralj bio jako bolestan, nije se znalo tko će ga naslijediti, a ne zna se ni danas kada već umire, kraljica se uplašila Thaksinove moći. Dok je bio izvan zemlje ona je organizirala puč, a ne oporba kako se to pogrešno tumači. Na mjesto premijera postavljen je dvorski savjetnik general Surayud Chulanont, što i dokazuje ovu tvrdnju. Protiv Thaksina su odmah pokrenuti sudski sporovi i u odsutnosti je osuđen na dvije godine zatvora. Kao Al Capone, zbog nekog sitnog prijestupa s pogodovanjem pri kupnji zemljišta vlastitoj supruzi. Sve ovo što se sada dešava s 'crvenim majicama' njegov je pokušaj povratka na vlast koji uključuje i svrgavanje trenutnog premijera Abhisita Vejjajiva – ispričao mi je u Bangkoku prije nepunih mjesec dana jedan Hrvat koji tamo živi već godinama pa s interesom, ali i distancom promatra događaje oko sebe. Jednaka objašnjenja nude i Tajlanđani. Ova verzija događaja tamo nije tajna. Kao što tajna nije niti to da stotine tisuća kurvi po ulicama mrze onih nekoliko svojih susjeda koji voze nove BMW-e. Njihovi supruzi još i više. Oni mrze i sve one velike shopping centre po 15-milijunskom Bangkoku. Nikada nisu imali novca za kupovinu u njima. Najveći, Central World, zato su i zapalili. Nisu imali niti novca za položiti u banke pa su i one planule tijekom demonstracija. Burza i dionice...treba li uopće reći. Neki naivni analitičari i novinari, koji u Tajlandu vjerojatno nikada nisu ni bili (osobno ga posjećujem već šestu godinu za redom) zato se čude pa pišu kako je ovo šok jer je prije tri mjeseca sve bilo u redu. Onim pristojni kažu da je riječ o mini civilnom ratu. Ništa od toga nije točno. U Tajlandu je staleški sukob ili još točnije klasni rat u tijeku već dugi niz godina. Razlika je jedino u tome što se sada počeo valjati i javno po ulicama ovog 'raja na zemlji'. I na žalost, čini se da smo razbijanjem demonstracija u centru Bangkoka prije par dana vidjeli samo jednu njegovu bitku.

