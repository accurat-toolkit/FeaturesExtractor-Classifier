28.09.2010. / 08:14 Autor: Hina Kim Jong-il najmlađeg sina imenovao generalom Kim Jong-il (68) je prije dvije godine pretrpio moždani udar i nakon toga ubrzao pripreme osiguranja nastavka vladavine svoje dinastije Kim Jong-ilSjevernokorejski čelnik Kim Jong-il svog je najmlađeg sina Kim Jong-una imenovao generalom, izvijestili su u utorak službeni sjevernokorejski mediji. Osim Kim Jong-una (27) i sestra sjevernokorejskog čelnika, Kim Kyoung-hio dobila je istu titulu i čin, precizirala je sjevernokorejska službena agencija KCNA. To je obznanjeno nekoliko sati prije početka izvanrednog sastanka Radničke stranke u Pjongjangu, najvećem u posljednjih 30 godina, namijenjenog pripremi nasljednika Kim Jong-ila koji je sazvao kongres kako bi izabrao "vrhovno vodstvo" stranke. Posljednji takav sastanak dužnosnika stranke održan je 1980. kada je potvrđeno da je Kim Jong-il nasljednik svog oca Kim Il-sunga, prvog predsjednika te zemlje. Kim Jong-il (68) je prije dvije godine pretrpio moždani udar i nakon toga ubrzao pripreme osiguranja nastavka vladavine svoje dinastije. Većina analitičara drži da će najmlađi sin "Dragog vođe", Kim Jong-un do 2012. ostati u sjeni. Nakon 62 godine režima oca i sina Kima, gospodarstvo Sjeverne Koreje je razoreno, a nuklearni program joj je donio međunarodne sankcije i izolaciju. Južnokorejska agencija Jonhap je prenijela da je imenovanjem Kim Jong-una generalom, službeno najavljen nasljednik, te da će on na sastanku u utorak biti imenovan na visoku funkciju.

