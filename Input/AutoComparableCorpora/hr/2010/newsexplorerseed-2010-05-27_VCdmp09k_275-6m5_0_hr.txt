Zuckerberg se nije mogao ne oglasiti na želje brojnih ljutitih korisnika FB-a − Ako ne osjećate da imate potpunu kontrolu nad onim što radite, tada se nećete osjećati ugodno koristeći Facebook − nadodao je. Izgleda da su mnogobrojni prosvjedi i apeli napokon urodili plodom, jer su čelnici Facebooka odlučili omogućiti svojim korisnicima više od 100 sigurnosnih opcija koje mogu kontrolirati samo jednim klikom miša, a sve kako bi što bolje zaštitili svoju privatnost. Praktičnije namještanje Glavna zamjerka dosadašnjem sustavu bila je mogućnost pristupa privatnim podacima s drugih internetskih stranica, što je po novome onemogućeno ne samo stranicama, nego i osobama. Što je još važnije, jednom kada korisnik optimizira svoj profil, sigurnosne će opcije postati stalne, čime se isključuje nužnost ponovnog namještanja istih opcija cijelo vrijeme. Zanimljivo je da će korisnici koji putuju u neku drugu zemlju pri pokušaju logiranja morati potvrditi pojedine informacije da bi pristupili svojem profilu, a također će se moći provjeriti i s kojeg je mjesta posljednji put pristupljeno Facebooku, slično kao i kod Gmaila, gdje korisnici mogu vidjeti datum, mjesto i vrijeme posljednjeg logiranja. Nove promjene u popularnoj društvenoj mreži pozdravila je Američka udruga za građanska prava − ona je, prikupivši čak 80 tisuća potpisa kojima se nalaže Facebooku i njegovim “glavešinama” da sagledaju stvari iz drugog ugla, natjerala Zuckerberga i njegovu “ekipu” na sve ove promjene. Kako prenosi AP, Facebookovi programeri tvrde da već sada imaju automatizirani sustav koji se oglašava ako se uoče neke nepravilnosti na korisničkim računima. Na primjer, ako se primijeti velika aktivnost korisnika i slanje mnoštva poruka, ili pak prijava na jedan račun istodobno, ali iz različitih zemalja. Neke od ovih promjena već su uvedene, dok se neke testiraju i trebale bi ubrzo biti pokrenute. V. OZRETIĆ

