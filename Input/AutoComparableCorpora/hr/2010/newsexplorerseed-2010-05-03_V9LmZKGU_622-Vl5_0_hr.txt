WASHINGTON,30. ožujka(Hina) - Američki zračni prijevoznici Delta, Continental i Northwest u nedjelju su započeli s letovima za najprometniju europsku zračnu luku - londonski Heathrow, označivši novo razdoblje u zračnom prometu između SAD-a i 27 članica EU, započeto stupanjem na snagu prve faze sporazuma "Otvoreno nebo". Prvi zrakoplov koji je u nedjelju sletio na Heathrow bio je Continental Airways na letu iz Newarka. "Poslovni putnici žele doći na Heathrow. Desetljećima smo bili isključeni s Heathrowa, a to je najvažnije tržište za poslovnu klasu na svijetu. Oduševljeni smo što smo ovdje", izjavio je za CNN predsjednik uprave Continentala Jeff Smisek, dodajući kako su platili 200 milijuna dolara za pravo na četiri slijetanja-polijetanja dnevno, ali je to "dobro uložen novac". Po sporazumu iz 1977., Heathrow je bio rezerviran samo za British Airways i Virgin Atlantic, te s američke strane za United AirLines i American Airlines. Sporazum "Otvoreno nebo" omogućit će svim zračnim prijevoznicima iz SAD-a i Unije da lete s bilo koje točke u EU i bilo koje točke u SAD, bez ograničenja ruta, broja letova i cijena, objavio je američki State Department. Zračni promet SAD-EU čini 60 posto globalnog zračnog prometa. Prema staroj regulativi, vlade na obje strane Atlantika trebale su pregovarati o pristupu zračnih prijevoznika pojedinim aerodromima, grad po grad. Europski prijevoznici također nisu mogli letjeti izravno za SAD iz druge europske zemlje. Od sada će, primjerice, Air France-KLM moći letjeti izravno u Los Angeles iz Londona, s čime kreće već u ponedjeljak, a British Airways iz Pariza u New York. SAD i EU potpisale su sporazum "Otvoreno nebo" u travnju 2007. nakon četverogodišnjih pregovora. On zamjenjuje niz pojedinačnih ugovora europskih zemalja s SAD-om koji su određivali gdje i kada avioprijevoznici mogu letjeti. Sporazum je poticaj za rast, konkurenciju i u interesu je potrošača, te predstavlja prekretnicu u transatlantskim gospodarskim odnosima, ocijenio je u priopćenju State Department. "Otvoreno nebo je dobitak za potrošače, zračne prijevoznike i zajednice s obje strane Atlantika: povećat će broj i mogućnosti putovanja, potaknut će trgovinu i zapošljavanje, a potrošači s obje strane Atlantika imat će koristi od novih usluga", dodaje se u priopćenju. Daniel Calleja, direktor Uprave zračnog prometa EK, izjavio je u nedjelju kako ćemo "imati više mogućnosti u smislu izbora i u smislu smanjenja cijena karata". EK je prošle godine procijenila da će sporazum potrošačima kroz pet godina donijeti uštede od 12 milijuna eura. No, neki stručnjaci su skeptični prema očekivanju da će povećanje broja transatlantskih letova smanjiti cijene karata, zbog visokih cijena goriva, cijena aerodromskih usluga, te činjenice da su letovi preko Atlantika u ekonomskoj klasi već sad relativno jeftini u usporedbi s letovima unutar Europe. "Ako netko očekuje smanjenje cijena preko noći, to se neće dogoditi. Rast cijena goriva premašit će koristi od povećane konkurencije", izjavio je Patrick Murphy, konzultant za zračni promet iz Washingtona, bivši pomoćnik ministra prometa SAD-a, za agenciju Bloomberg. "Ideja da će cijene biti drastično smanjene je jako pretjerana", ocijenio je Kevin Done, stručnjak za zračni promet londonskog Financial Timesa. Willliam Swelbar iz Međunarodnog centra za zračni promet iz Bostona, ocjenuje kako će sporazum potaknuti udruživanja i više partnerstava među zračnim prijevoznicima 2009. i 2010. godine, te donijeti "transformaciju, nove zračne prijevoznike i nove vrste letova od onih kakve imamo danas". Pregovori o drugoj fazi sporazuma "Otvoreno nebo", koja bi europskim avioprijevoznicima trebala omogućiti domaće letove unutar SAD-a i kupovinu više od 50 posto udjela u vlasništva američkim zračnih prijevoznika, trebaju početi 15. svibnja u Ljubljani, a domaćin će im biti vlada Slovenije, koja do kraja lipnja predsjedava Europskom unijom. (Hina)

