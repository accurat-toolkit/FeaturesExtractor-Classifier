Hrvatski menadžeri uvjerljivo su najpesimističniji kad je riječ o izlasku gospodarstva iz recesije − za razliku od europskih kolega, koji smatraju da je gospodarska kriza dosegnula svoj vrhunac krajem prošle godine, čak 60 posto domaćih očekuje da će se to dogoditi krajem 2010. ili čak sljedeće godine. Pritom su rezanje troškova i smanjenje nelikvidnosti i dalje u fokusu hrvatskoga gospodarstva, dok su strane kompanije već započele s rastom poslovanja i snažnim prodajnim inicijativama. Ključni su to pokazatelji najnovije, pete studije o trendovima u restrukturiranju koje je provela konzultantska kuća “Roland Berger” među 40-ak malih i srednjih poduzeća iz sedam različitih industrijskih grana. Prema ispitanicima, kriza u Hrvatskoj najviše je uzrokovala pad prodaje, smanjenje investicija, te kronične probleme s naplatom dugovanja. Više od 60 posto menadžera procjenjuje da će navedeni problemi obilježiti i sljedeću, 2011. godinu, a posebno zabrinjava to što gotovo svi ispitanici predviđaju dodatno smanjenje broja zaposlenih i pad privatne potrošnje. Istraživanje je pokazalo i da više od polovine hrvatskih tvrtki i dalje teško dolazi do kapitala kreditima, pri čemu poduzetnicima najviše problema zadaju visoke kamatne stope i postroženi uvjeti dobivanja kredita. “Nelikvidnost je pogodila 50 posto hrvatskih kompanija, a nepovoljni kreditni uvjeti izraženiji su u Hrvatskoj nego u drugim zemljama. Ta činjenica može rezultirati strateškim nedostacima kompanija u kratkoročnom i srednjoročnom razdoblju, što će dodatno smanjiti njihovu konkurentnost”, istaknuo je tim povodom dr. Vladimir Preveden, izvršni partner zagrebačkog ureda “Roland Bergera”. Stop zapošljavanju Što se tiče mjera koje su hrvatske kompanije poduzele u borbi s recesijom, čak dvije trećine njih smanjilo je troškove zaposlenika, uključujući stopiranje novih zapošljavanja, zamrzavanje i smanjenje plaća. U usporedbi s Europom, u kojoj je čak 37 posto kompanija smanjilo broj zaposlenika za 10 posto, u Hrvatskoj je to učinio upola manji broj. Umjesto na otkaze, većina hrvatskih kompanija češće se odlučuje na smanjenje plaća radnicima, a kao razlog tih blažih mjera menadžeri su naveli bojazan da bi smanjenje broja zaposlenih dodatno usporilo oporavak gospodarstva. I dok se većina kompanija u svijetu već okreće snažnijim prodajnim inicijativama i drugim mjerama koje bi trebale dovesti do rasta poslovanja, u Hrvatskoj je situacija u potpunosti suprotna. Rezanje troškova i dalje se vidi kao spas od recesije, a velika većina domaćih menadžera smatra da će financijske institucije te sektor turizma prvi osjetiti poboljšanja. “Rezultati studije ‘Roland Bergera’ pokazatelj su općeg psihološkog stanja nacije širih društvenih čimbenika, za što su najjači dokazi zbivanja oko radova u centru Zagreba, te prikupljanje peticija za referendum radi izmjena Zakona o radu. U takvoj društvenoj situaciji stavovi menadžera samo su rezultat općeg stanja u društvu”, prokomentirao je Damir Kuštrak, predsjednik Hrvatske udruge poslodavaca i izvršni potpredsjednik za izvozna tržišta Agrokora. Kuštrak smatra da je dno krize već dosegnuto, a da upravo o “psihološkom stanju nacije” ovisi hoćemo li nadalje stagnirati ili ostvarivati manji ili veći rast. “Kada je gospodarska kriza u pitanju, mislim da možemo reći tko je preživio, preživio je, premda su neki ekscesi još mogući”... Sever: Poslodavci su nesposobni “Mislim da su hrvatski menadžeri pesimistični zbog toga što znaju da su nesposobni i nekompetentni, odnosno da nemaju potrebnog znanja za upravljanje tvrtkama. Pritom još smatraju i da je politička elita nesposobna, pri čemu su u pravu, i onda je normalno da su pesimistični“, prokomentirao je studiju Krešimir Sever, predsjednik Nezavisnih sindikata Hrvatske. Rezanje troškova za 9 posto Studija “Rolanda Bergera” za 2010. na globalnoj je razini pokazala da je u vrijeme krize likvidnost bila kritična za 40 posto tvrtki, a fokus je bio na smanjenju troškova – ukupno, troškovi osoblja smanjeni su u prosjeku devet posto diljem svijeta. Sada većina tvrtki smatra da je najgore od gospodarske krize prošlo, te očekuju značajna poboljšanja od sredine 2010., no još uvijek je prisutan problem rastuće nezaposlenosti. Rast od 0,1 posto Hrvatski menadžeri prognoziraju da će u 2010. Hrvatska ostvariti minimalan rast bruto domaćeg proizvoda od 0,1 posto, što je optimističnije od HNB-a i Ekonomskog instituta, koji očekuju pad od jedan do 1,5 posto, dok u 2011. predviđaju umjeren rast od 0,8 posto u 2011. Menadžeri zapadne Europe optimističnije gledaju na razvoj gospodarstva u svojim regijama, te predviđaju rast od jedan posto u 2010. i 1,5 posto u 2011., a na globalnoj razini od 1,1 posto u 2010.

