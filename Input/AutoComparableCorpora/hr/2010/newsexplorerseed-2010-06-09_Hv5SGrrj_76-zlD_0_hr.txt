Ključne sile u Vijeću sigurnosti UN-a dogovorile su se o popisu novih iranskih pojedinaca i tvrtka koje će se naći na udaru četvrtih sankcija protiv Islamske Republike, izvješćuju agencije pozivajući se na diplomate. Taj dogovor znači da bi se o nacrtu rezolucije moglo glasovati već u srijedu, javlja Reuters pozivajući se na zapadne diplomate. Prema istom izvoru, rezoluciju će najvjerojatnije poduprijeti 12 od 15 članica Vijeća, uključujući svih pet zemalja s pravom veta. Američki ministar obrane Robert Gates izrazio je uvjerenje da će UN odobriti nove sankcije protiv Irana. Poručio je zajedno s britanskim kolegom Liamom Foxom da još ima vremena da se Teheran zaustavi u izradi atomske bombe. AP javlja da je ruski izvor blizak raspravama u Vijeću sigurnosti potvrdio da je o sankcijama UN-a protiv Irana postojao potpun dogovor. Iranski predsjednik Mahmud Ahmadinedžad, koji se nalazi u Turskoj zajedno s ruskim premijerom Vladimirom Putinom, upozorio je Moskvu da se ne svrstava na stranu iranskih neprijatelja. Nema velikog problema, ali Rusi moraju biti oprezni da se ne svrstaju na stranu neprijatelja iranskog naroda, kazao je Ahmadinedžad novinarima na rubu skupa o izgradnji mjera povjerenja u Aziji (CICA). Putin je, prenose agencije, rekao da je rezolucija bila praktično dogovorena, dodavši da sankcije ne bi smjele biti pretjerane. Mislim da rezolucija ne bi smjela dovesti iransko vodstvo i narod u nezgodan položaj koji bi stvarao zapreke razvoju iranske miroljubive nuklearne energije, istaknuo je Putin. Iranski predsjednik ponovio je da je dogovor s Turskom i Brazilom o zamjeni uranija bila prilika koja se neće ponoviti, prenosi Hina.

