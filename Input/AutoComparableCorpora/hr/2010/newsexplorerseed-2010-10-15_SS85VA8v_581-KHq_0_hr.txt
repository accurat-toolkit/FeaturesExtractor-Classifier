Afganistan je zemlja raseljenih i prognanih u kojoj se povratak događa godinama nakon egzila. Mnogi se sele s jednog kraja ove ogromne zemlje na drugi u potrazi za sigurnošću i opstankom. Procjenjuje se da polovica stanovništva ne živi na mjestu koje su prije nazivali svojim domom. Visoko povjerenstvo za izbjeglice UN-a (UNHCR), kao i druge UN-ove agencije te ostale strane nevladine organizacije aktivne su u velikom broju na terenu, ulažu novac i ljudske resurse kako bi pomogli zemlji. No, iako se ove agencije trude ponuditi raseljenima i povratnicima pomoć, njihov broj se stalno povećava. Među njima je i velik broj mladih udovica. Postoje stotine, pa i tisuće žena koje su izgubile sve što su imale; muževe, zemlju, domove. Nemaju prava na ništa niti išta posjeduju. Ono malo novaca koje nađu uglavnom potroše na djecu i naprosto je neshvatljivo kako preživljavaju. Razlog tomu su sukobi, a većina je izgubila svoje muževe tijekom borbe protiv talibana. Mlade udovice žrtve su velikih predrasuda i nepoštovanja njihovih prava. Zbog stanja u državi, muškarci se žene kad su već stariji, a često uzimaju vrlo mlade žene. Takve razlike u godinama dovode do vrlo učestale situacije mladih udovica, pa se događa da mnoge bivaju primorane na brak s rođacima pokojnog muža, kao prva ili druga žena. Iako to Kuran eksplicitno zabranjuje, takva tradicija «stabiliziranja» obitelji i ekonomske situacije vrlo je često u Afganistanu. Sve veći broj udovica rata predstavlja poseban problem. Mlade udovice su premlade da bi preuzele autoritarnu ulogu u obitelji, pa su i one prisiljene na preudaju za rođake svojih muževa. Govori se kako je Kabul «glavni grad udovica na svijetu» gdje živi oko 50 tisuća udovica. Rat u Afganistanu nastavlja utjecati na civilno stanovništvo. Problem udovica je vrlo značajan, ali ga društvo zanemaruje već generacijama. Pozivom na broj 060 888 300 možete pomoći udovicama u Afganistanu. Cijena poziva iz fiksne mreže iznosi 3,69 kn, a iz mobilne mreže 4,97 kn (s PDV-om). Ukoliko želite donirati veći iznos za afganistanske udovice, isto možete učiniti uplatom na broj kunskog računa 2360000-1101937149 (s naznakom za "Afganistanske udovice").

