Lynne Beckham, starija sestra engleskog nogometaša Davida i majka troje malodobne djece, nedavno je potpisala zahtjev za socijalnom pomoći od 184 funte mjesečno. Njen brat David Beckham, izračunali su u News of the Worldu, toliko zaradi za manje od dvije sekunde. Bivši engleski reprezentativac, koji trenutačno teško proživljava odluku izbornika Fabija Capella da ga više ne poziva pod nacionalni stijeg, nije bešćutni milionaš kojem nije stalo do vlastite porodice. Štoviše, dosad je vodio brigu o starijoj sestri. Kupio joj je kuću u kojoj i danas živi još prije 12 godina, premda je ostavio da glasi na njega, te joj je redovno plaćao račune za mobitel i nabavljao kupone za kupovinu u supermarketu, prenosi Index. Odnosi između sestre i brata zahladili su kada je David saznao da njezin suprug i otac njezine djece, Colin Every, s kojim je Lynne sada usred mukotrpne brakorazvodne parnice, dila drogu, te da to čak čini unutar kuće koju joj je darovao. Teško da će David tako lako oprostiti sestri novi životni kiks. Naime, Lynne je trenutno u vezi s 35-godišnjim Kevinom Briggsom, bivšim zatvorenikom koji je odrobijao osam mjeseci jer je pretukao i umalo zadavio svoju tadašnju djevojku.

