Jones, koji je uzbunio američku i svjetsku javnost najavom spaljivanja Kurana na obljetnicu terorističkih napada na SAD 11. rujna, objavio je da odustaje od te namjere u zamjenu za preseljenje sporne džamije u blizini tzv. 'Ground Zero-a' (Nulta točka) u New Yorku, odnosno da je odluku o spaljivanju stavio na čekanje. 'Mi smatramo da bi to bio znak od Boga', rekao je novinarima pastor Jones, čelnik male pentakostalne zajednice 'Dove World Outreach' centar, u Gainesvilleu na Floridi, koji je subotu proglasio 'Danom spaljivanja Kurana'. Američki mediji izvješćuju kako nije jasno postoji li takva odluka muslimanske skupine koja je planirala graditi islamski kulturni centar i džamiju dva bloka od 'Ground Zeroa', mjesta rušenja tornjeva blizanaca WTC-a u terorističkom napadu 11. rujna 2001. >> VIDEO: Imam želi nagovoriti pastora da ne spaljuje Kuran Jones je rekao da je razgovarao s imamom Feiselom Abdulom Raufom, vođom projekta gradnje sporne džamije. 'Ja sam dobio riječ da će premjestiti džamiju na drugo mjesto. Imam je pristao preseliti džamiju, a mi smo pristali otkazati naš događaj zakazan za subotu', rekao je Jones novinarima. On je također najavio da će putovati u New York u subotu kako bi se sastao s imamom Raufom i drugim dužnosnicima projekta džamije. Jones se žalio da mu je ukinut internet Predsjednik Barack Obama ranije je pozvao Jonesa da odustane od spaljivanja Kurana, koje je nazvao 'egzibicijom' i upozorio da će to ugroziti američke postrojbe u inozemstvu, te pridonijeti novačenju pripadnika Al Kaide. Američke TV mreže izvješćuju da je s Jonesom u četvrtak telefonom razgovarao ministar obrane Robert Gates, te da su pastora posjetili agenti FBI-a. Oni su se s Jonesom zadržali u polusatnom razgovoru, a kasnije nisu htjeli ništa reći novinarima. Glasnogovornik Jonesove crkve Wayne Sapp također nije želio komentirati pastorov razgovor s agentima FBI. Jones se novinarima požalio da mu je ukinut internet. Imam iz New Yorka negira nagodbu oko spaljivanja Kurana Imam iz New Yorka koji vodi sporni projekt izgradnje džamije u blizini 'Ground Zero-a' (Nulta točka) je opovrgao tvrdnje da će promijeniti lokaciju, kako bi zauzvrat pastor Terry Jones iz Floride odustao od najavljenog spaljivanja Kurana. Kontroverzni pastor Jones je ranije u četvrtak objavio da je s imamom Feiselom Abdulom Raufom postigao takav dogovor, te da odustaje od spaljivanja Kurana, da bi nakon Raufovog demantija objavio kako je nakon svega spaljivanje ipak moguće. Pastor Jones izjavio je za NBC News 'opet smo se vratili malo natrag na prvu točku', nakon što je postalo jasno da nema ništa od nagodbe o preseljenju islamskog kulturnog centra i džamije na Manhattanu. 'Mi se ne poigravamo s našom ili bilo kojom drugom vjerom' 'Drago mi je da je pastor Jones odlučio da ne spali Kuran. Međutim, nisam s njim razgovarao. Iznenađen sam s njegovom najavom. Mi se ne poigravamo s našom ili bilo kojom drugom vjerom. Niti ćemo se pogađati. Mi smo ovdje kako bi pružili ruke za izgradnju mira i sklada', naveo je imam Rauf u priopćenju. Nakon tog priopćenja, pomoćni pastor u Jonesovoj crkvi 'Dove World Outreach' centar u Gainesvilleu rekao je da je spaljivanje Kurana samo obustavljeno. 'Nismo otkazali spaljivanje u subotu, mi smo ga obustavili, dok ne dobijemo potvrdu o informaciji koju smo dali danas', rekao je Wayne Sapp, pomoćni pastor i glasnogovornik crkve. Pastor Jones izložen je pritisku američke vlade kako bi otkazao prosvjedno spaljivanja Kurana, koje je uznemirilo muslimane diljem svijeta. Predsjednik Barack Obama, ministar obrane Robert Gates, general David Petraeus i drugi, upozorili su da takav prosvjed može donijeti napade protiv američkih vojnika u Afganistanu i drugdje. Globalno upozorenje Jones, vođa male pentekostalne crkve s oko 30 članova u Gainesvillu, planirao je spaliti primjerke islamske svete knjige u subotu, na devetu obljetnicu terorističkih napada na SAD 11. rujna 2001. Američki State Department u četvrtak je izdao globalno upozorenje za putovanja, u kojem poziva Amerikance na oprez zbog mogućih antiameričkih prosvjeda u nekim zemljama, kao odgovor na planirano spaljivanje Kurana. Mnoge američke TV mreže i drugi mediji u četvrtak su najavili da neće prenositi video snimke ili fotografije spaljivanja Kurana, ako do njega u subotu ipak dođe. (Hina)

