2007 / 76 minuta / SAD Režija: Lisa F. Jackson Film Lise F. Jackson je uznemirujući susret sa silovanim ženama Demokratske Republike Kongo, njihovim traumama i svakodnevnicom u kojoj su izložene strahu i torturama, kako “svoje” vojske, tako i brutalnom nasilju neprijateljskih vojnika. Rediteljka je u mladosti i sama bila žrtva silovanja, a svojim je filmom vrlo angažovano i hrabro istražila temu koju ćutanje o istini čini još dramatičnijom, strašnijom i okrutnijom. “Naoružana” kamerom i pitanjima “zašto” i “kome” se dešavaju svireposti mučenja, sakaćenja, kidnapovanja, seksualnog nasilja o kojem je teško skupiti snage da se preko usta prevale riječi pretrpljenih užasa, ona je posjetila istočne oblasti ratne zone u Kongu, gdje je u maniru nepokolebljive novinarke uspjela uspostaviti blizak, intiman i povjerljiv odnos sa afričkim ženama. Tako materijal, zabilježen na filmskoj traci, postaje svjedočanstvo ne samo o žrtvama nasilja, već o čitavom jednom mehanizmu zla koje izvire iz kulture nekažnjavanja počinitelja zločina. Posebno mjesto filma jesu susreti, oči u oči, sa vojnicima koji iznose zastrašujuće činjenice u vezi sa brutalnim nedjelima, hladnokrvna priznanja i pobrajanja silovanja, uvjerenja poput onih da “silovanje osigurava magijske moći za savladavanje neprijatelja”, pa je složenost ovoga problema tako obuhvaćena u njegovom totalitetu, a nije izostavljen ni ključni aspekt cijele situacije – prikaz ekonomske uslovljenosti ratovanja u Africi, kao ni pitanje odgovornosti svih koji (ne)slušaju govor drugog budući da, kako to sama autorka filma u jednom intervjuu ističe, “svi naši mobilini telefoni doslovno na sebi nose krv žena iz Konga.” Nagrade O rediteljki Lisa F. Jackson je vrlo cijenjena američka rediteljka, dobitnica brojnih međunarodnih nagrada (uz tri Emmy nominacije, dobitnica je dva Emmy priznanja – New York City Emmy za ”Voices and Visions: Emily Dickinson, Jackson Pollock: Portrait, Through Madness” i Outstanding Informational Special za ”The secret life of Barbie” 1999.). Dokumentarnim filmom se bavi decenijama, a njen dosadašnji rad, prepoznat od strane brojnih filmskih stručnjaka, novinara, kritičara, ističe se kao prepoznatljiva kombinacija iskrenosti i spremnosti da hrabro i predano oblikuje djela izuzetne dokumentarne vrijednosti. Studirala je na MIT-u, a predavala na univerzitetima Columbia, Harvard, New York.

