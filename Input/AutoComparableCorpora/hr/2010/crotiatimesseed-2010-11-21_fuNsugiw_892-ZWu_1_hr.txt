Senzibilni Will pati od kreativne blokade, pa nije daleko odmakao u pisanju. Stvari se iznenada promijene kad se daroviti pisac zagleda u lijepu plemkinju Violu De Lesseps (G. Paltrow), i samu zaljubljenicu u glumu. Nju čeka dogovoreno vjenčanje s lordom Wessexom (C. Firth), pa će Will morati rješavati i umjetničke i romantične probleme... Za film za koji je redatelj samo nekoliko tjedana prije premijere morao snimiti novi završetak, jer su probne projekcije pokazale oprečne reakcije gledatelja, prijam je bio doista izniman. Sa sedam Oscara, uključujući i nagradu za najbolji film, te zaradom od 290 milijuna dolara u kinima, film je postao planetarni hit, koji je još jednom skrenuo pozornost na život i umjetnost genijalnoga britanskog književnika iz 16. i 17. stoljeća. Producirao ga je studio Miramax, dok ga je na lokacijama u Velikoj Britaniji režirao domaći redatelj John Madden (Mandolina kapetana Corellija), dotad poznat po nagrađivanom TV filmu "Truth or Dare". Scenarij je djelo dvojca M. Norman i T. Stoppard od kojih je potonji nominiran za Oscara za žanrovski posve drukčiji "Brazil". Norman i Stoppard osmislili su duhovitu priču o zamkama umjetničkog stvaralaštva sa Shakespeareom u središtu, pri čemu su isprepleli niz poznatih činjenica o piščevom životu i radu s fiktivnom romancom između njega i mlade bogatašice koja mu je poslužila kao nadahnuće za "Romea i Juliju". Upravo zato uspjeh filma ne čudi, jer je riječ o proračunatom, ali vrlo zabavnom i domišljato napisanom djelu u kojem su uravnoteženi povijest, književnost, romantika i humor. Raskošna produkcija besprijekorno dočarava slavno elizabetansko doba s kraja 16. stoljeća, dok je popularnosti filma pridonijela i poznata glumačka ekipa na čelu s Britancem J. Fiennesom (Stealing Beauty, Elizabeth) u ulozi mladog Willa Shakespearea. Fiennes, mlađi brat glumca Ralpha Fiennesa, upravo je sjajan i stoga je prava nepravda što jedna od trinaest nominacija za Oscara nije bila i za glavnu mušku ulogu. Fiennes izvrsno utjelovljuje senzibilnog dramatičara spretno se poigravajući njegovim karakterom i raspoloženjima. Oscar je dospio u ruke Fiennesove partnerice G. Paltrow (Emma, Bounce) u ulozi Shakespeareove muze lady Viole te J. Dench (Iris, Mrs. Brown) u epizodnoj ulozi kraljice Elizabete. Zanimljivo je da je J. Dench svoju nagradu dobila za samo šest minuta glume, ali potpuno zasluženo. Film je prikazan i u službenoj konkurenciji Međunarodnog filmskog festivala u Berlinu, a Oscare je dobio još i za scenarij, kostimografiju, scenografiju i glazbu. Nagrada za režiju izmakla je Johnu Maddenu, jer je 1999. slavio Steven Spielberg sa "Spašavanjem vojnika Ryana".

