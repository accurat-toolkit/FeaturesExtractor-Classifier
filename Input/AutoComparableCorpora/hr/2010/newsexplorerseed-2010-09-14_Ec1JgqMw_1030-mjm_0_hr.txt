Papa Benedikt XVI., koji se nalazi u četverodnevnom posjetu Velikoj Britaniji, u svom je prvom govoru u Edinburghu pozvao Britaniju da zadrži svoje "tradicionalne vrijednosti", nasuprot "sve agresivijem obliku sekularizma" u zemlji, javljaju u četvrtak agencije. - Velika Britanija teži modernom i višekulturnom društvu. U tom izazovu neka zauvijek zadrži poštovanje prema onim tradicionalnim vrijednostima i kulturnim izričajima koje sve agresivniji sekularizam više ne cijeni ili čak ne trpi, kazao je Papa u nazočnosti kraljice Elizabete II. koja ga je primila u svom dvorcu Holyrood u Edinburghu, prenosi Reuters. Počast borcima protiv nacizma Govoreći o Sjevernoj Irskoj, Papa je dao potporu "pravednom i trajnom miru" u tom području. - Vlada vašeg visočanstva i vlada Irske pomogle su u rađanju miroljubivog rješenja toga sukoba. Ohrabrujem sve koji sudjeluju u tom procesu da nastave odvažno koračati putem trajnog i pravednog mira, rekao je Sveti Otac. Sveti Otac u svom se govoru osvrnuo i na ulogu Britanije u Drugom svjetskom ratu, odajući počast borcima protiv nacističke tiranije koja je željela "ukloniti Boga iz društva" i koja je mnogima "nijekala pravo na život, posebice Židovima". Taj dio govora je posebice dirnuo kraljicu Elizabetu koja je preživjela njemačko bombardiranje Londona i čija je kraljevska obitelj odbila napustiti glavni grad u jeku najveće opasnosti. Kraljica je govorila o zajedničkom kršćanskom naslijeđu anglikanaca i katolika i njihovu uvjerenju da religija nikada ne bi smjela biti izgovor za nasilje. Papa je,razgovarajući s novinarima u zrakoplovu na letu za Škotsku osvrnuo i na globalni skandal s pedofilijom u Katoličkoj crkvi, kritiziravši crkvene vođe da nisu bili dovoljno budni i da nisu dovoljno brzo i odlučno proveli nužne mjere. Osuda pedofila u Crkvi - Teško je shvatiti kako je ta perverzija svećenstva uopće moguća. Također, jako je tužno što crkveni lideri nisu bili dovoljno budni i nisu bili dovoljno brzi i odlučni u provođenju nužnih mjera, rekao je Papa, a njegove riječi Reuters naziva među dosad najjasnijima o tom šokantnom skandalu. U popodnevnim satima Papa je iz Edinburgha otputovao u Glasgow gdje je slavio prvu misu na otvorenom, u parku Bellahouston, pred 80 tisuća ljudi. Tom je prigodom trebao nastupiti i zbor od 800 pjevača te pjevačica Susan Boyle, škotska katolkinja koja je slavu stekla nakon televizijskog showa. Navečer je Papa zrakoplovom otputovao u London gdje će se u petak i subotu održati niz susreta i događaja na političkoj, ekumenskoj i međureligijskoj razini. Posjet završava u nedjelju u Birminghamu beatifikacijom kardinala Johna Newmana, teologa iz 19. stoljeća koji je napustio Anglikansku crkvu i prihvatio katoličku vjeru. Benedikt XVI. drugi je papa koji posjećuje Britaniju otkako se kralj Henrik VIII. godine 1534. odcijepio od Vatikana zato što je tadašnji papa odbio poništiti njegov brak s Katarinom Aragonskom. U Britaniji je 1982. bio njegov prethodnik Ivan Pavao II. Posjet će zato obilovati simbolikom u petak, kada će Benedikt XVI. kao prvi Papa stupiti u Westminstersku opatiju, raskošnu crkvu koju je Henrik VIII. učinio katedralom nove Anglikanske crkve. Papa će ondje s poglavarom Anglikanske crkve, canterburyjskim nadbiskupom Rowanom Wiliamsom moliti za jedinstvo kršćana, najavio je AFP navodeći dekana Westminsterske opatije Johna Halla. (Hina) Kasper Britaniju nazvao "zemljom Trećeg svijeta" Povodom četverodnevnog posjeta pape Benedikta XVI. Velikoj Britaniji njemački kardinal Walter Kasper nazvao je Britaniju "zemljom Trećeg svijeta", ocijenivši da se u njoj raširio "agresivni neoateizam". U intervjuu koji je objavio njemački tjednik Focus, kardinal Kasper je kazao: "Kad sletite u zračnu luku Heathrow ponekad imate dojam da ste sletjeli u zemlju Trećeg svijeta". Dodao je da se "u Engleskoj raširio agresivni neoateizam". Vatikan koji se nada Papinim posjetom približiti katolike i anglikance, umanjio je značaj tih riječi. "Mišljenja kardinala Kaspera ne predstavljaju ni u kojem slučaju negativnu namjeru i prezir spram Velike Britanije", kazao je glasnogovornik Vatikana otac Federico Lombardi u priopćenju. Po riječima Lombardija, kardinal Kasper svojom se izjavom "osvrnuo na činjenicu da se dolaskom u zračnu luku Londona, kao što je slučaj s brojnim svjetskim metropolama, uviđa da se nalazimo u zemlji u kojoj se susreću ljudske realnosti najrazličitijeg podrijetla i životnih uvjeta". Kardinalu Kasperu koji je prvotno trebao sudjelovati u Papinom posjetu Vatikan nije odobrio posjet, službeno "iz zdravstvenih razloga". Katolička crkva Engleske i Walesa distancirala se od događaja. "Komentari koji se pripisuju kardinalu Kasperu ne predstavljaju stavove Vatikana niti biskupa te zemlje", istaknuo je glasnogovornik. Otpor u Britaniji Svećenik Ian Paisley, povijesna ličnost radikalnog protestantizma u Sjevernoj Irskoj, prije nekoliko dana uputio je oštre riječi o Papinu posjetu kojeg "dočekuju kao kralja", piše dpa. Gorljivi 84-godišnji bivši premijer Sjeverne Irske od 2007. do 2008., koji nosi nadimak "Dr No", kazao je da slučajevi pedofilije u Katoličkoj crkvi opravdavaju njegovo stalno protivljenje Rimu. Papa je novinarima koji prate njegov posjet također kazao da ga ne zabrinjava mogućnost prosvjeda, izrazivši uvjerenost da će britanski osjećaj za "poštovanje i snošljivost" prevladati. Očekivanje mu nije posve ostvareno jer ga je na ulicama Edinburgha dočekala skupina prosvjednika, noseći pogrdne i uvredljive transparente. Papa ih je mogao vidjeti iz svog papamobila. 17.09.2010. Dodaj u omiljene članke Pošalji prijatelju Print Komentiraj

