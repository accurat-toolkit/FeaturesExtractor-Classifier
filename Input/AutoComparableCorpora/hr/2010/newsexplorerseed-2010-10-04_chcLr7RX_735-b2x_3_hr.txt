Nakon što je američki State Department u subotu upozorio svoje građane o mogućnosti terorističkih napada u Europi, pozivajući ih na dodatan oprez, upozorenja su jučer konkretizirana tvrdnjom kako su Eiffelov toranj i katedrala Notre-Dame u Parizu, Buckinghamska palača u Londonu, Brandenburška vrata, hotel Adler i znameniti televizijski toranj na trgu Alexanderplatz u Berlinu samo neke od navodnih meta Al Qaede diljem zapadne Europe. Riječ je o popularnim turističkim destinacijama na kojima se okuplja velik broj ljudi, a da su upozorenja shvaćena ozbiljno potvrđuje velik broj policijskih snaga raspoređenih oko tih mjesta. Pooštrene su sigurnosne mjere i za britansku kraljevsku obitelj. Zanimljivo je, međutim, da je vijest o metama Al Qaede u zapadnoj Europi prva objavila američka desničarska televizija Fox News, pozivajući se na informacije obavještajnih agencija. Fox tvrdi da su se tajne agencije dokopale popisa spektakularnih terorističkih meta od jednoga njemačko-pakistanskog državljanina, 36-godišnjeg Ahmada Sidiqija, kojeg su američki obavještajci ispitivali u Bagramu, američkoj bazi u Afganistanu. Prema Sidiqiju, kako prenose mediji, napade na više ciljeva u Europi financira Osama bin Laden. Terorističke napade Al Qaeda planira izvesti po uzoru na napade u Mumbaiju u Indiji prije dvije godine, kada je stradalo 166 osoba. Na terorističku opasnost u Europi jučer je upozorilo i japansko ministarstvo vanjskih poslova, pozivajući svoje državljane koji borave u Europi na povećan oprez, naročito u javnom prijevozu i na javnim i turističkim mjestima. Prema portalu EUobserver, američke i britanske obavještajne službe obavijestile su Francusku, Njemačku i Švedsku da bi mogle postati poprištem terorističkih napada do Božića. Štoviše, CNN organizaciju terorističkih napada pripisuje upravo hamburškoj terorističkoj ćeliji islamskih militanata. Britanija je povisila stupanj terorističke prijetnje za Njemačku i Francusku, a i Švedska je povisila stupanj sigurnosti još prošlog petka, na temelju navedenih informacija što su stigle iz Britanije i Washingtona. Međutim, Njemačka je uglavnom ostala hladna na upozorenja, ne mijenjajući stupanj pripravnosti u Njemačkoj, što je u njemačkom ministarstvu unutarnjih poslova obrazloženo činjenicom kako "još uvijek ne postoje konkretne naznake koje bi ukazivale na povećanu opasnost". Iako se jučer i danas u Bruxellesu održava sastanak na vrhu Europe i Azije, na kojem se očekuje 31 šef država ili vlada, Belgija nije povisila stupanj sigurnosti zbog navodnih napada. Neki pak širenje straha od terorističkih napada europskim kontinentom povezuju s prošlotjednim masovnim radničkim demonstracijama po prijestolnicama nekoliko europskih država. Brojne europske države uvode radikalne mjere štednje te smanjuju i zamrzavaju plaće i mirovine, što je izazvalo socijalni bunt i razne oblike građanskog neposluha diljem EU. I baš u trenutku kada je sazrijevala ideja o općem europskom štrajku i jedinstvenom europskom otporu, lansirana je spekulacija o teroristima i njihovim navodnim ciljevima u Europi. Kako za takve tvrdnje nisu pruženi nikakvi dokazi - niti su ikakvi teroristi otkriveni, a kamoli uhićeni - to je samo potkrijepilo sumnje u namjere onih koji takva upozorenja objavljuju.

