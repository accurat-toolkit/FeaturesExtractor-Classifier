Čelnici skupine G20 su se nakon razgovora u glavnom južnokorejskom gradu Seulu složili kako treba izbjeći „konkurentnu devalvaciju“ valuta. Čelnici su se dogovorili da će donijeti „indikativne smjernice“ za borbu trgovačkih nejednakosti koje utječu na svjetski rast. Tijekom summita napetosti među pojedinim izaslanstvima, prvenstveno Kinom i Amerikom, bile su velike, ponajviše oko ispravljanja valutnih i trgovačkih nepravilnosti. Američki predsjednik Barack Obama rekao je kako ne bi trebalo biti nikakvih kontroverzi o utvrđivanju neravnoteže koja je „pridonijela krizi koju smo upravo prošli“. - Devizni tečajevi moraju reflektirati ekonomske realnosti. Gospodarstva u nastajanju moraju dozvoliti valutama da budu tržišno pokretljive. To je nešto oko čega sam se složio s kineskim predsjednikom Huom, i sada ćemo pozorno pratiti aprecijaciju kineske valute – izjavio je Obama. Washington, podsjetimo, tvrdi da je kineska valuta yuan umjetno slaba te da kineskim izvoznicima daje nepravednu prednost, kao i Pekingu koji gomila ogromne devizne rezerve. S druge strane, kineski dužnosnici tvrde kako Peking ima nepokolebljivu volju da napravi reformu svog valutnog režima, no u to se ne želi upuštati dok se ne postigne globalna ekonomska stabilnost. Britanski premijer David Cameron izjavio je kako je postignut napredak po pitanju neravnoteže. Čelnici G20 također su dali svoj potporu reformama osmišljenim kako bi brzorastućim godpodarstvima poput Kine dali veće pravo glasa u Međunarodnom monetarnom fondu. U svom priopćenju, čelnici su rekli kako će modernizirani MMF odsada bolje odražavati promjene u svijetu gospodarstva kroz veću zastupljenost dinamičkih tržišta u nastajanju i zemalja u razvoju. Predsjednici Europske unije Herman Van Rompuy i Europske komisije Jose Manuel Barroso poručili su kako su zadovoljni rezultatima summita G20 jer su željeli da se tamo postigne napredak u zajedničkim akcijama radi poticanja globalnog rasta i zapošljavanja.

