Rezultati ankete Rezultati Ivo Sanader Hrvatskoj će biti izručen: glasalo 8 posjetitelja povratak na glasanje Na Wall Streetu je Dow Jones prošloga tjedna oslabio 2,2 posto, na 11.192 boda, a za toliko je pao i S&P 500, zaronivši na 1.199 bodova. Nasdaq indeks potonuo je, pak, 2,4 posto, na 2.518 bodova. To je prvi pad tih indeksa nakon pet tjedana, pri čemu je Dow Jones indeks zabilježio najveći tjedni gubitak od kraja kolovoza. Zbog snažnog rasta kreditiranja i skoka inflacije na najvišu razinu u dvije godine, u Kini se očekuje povećanje ključnih kamatnih stopa kako bi se zauzdao rast cijena, posebice nekretnina. Zaoštravanje kineske monetarne politike moglo bi izazvati pad potražnje u Kini, najvećem svjetskom uvozniku sirovina, pa su krajem tjedna oštro pale cijene nafte, zlata, bakra i drugih sirovina. To je negativno djelovalo na dionice u energetskom i rudarskom sektoru, pa je samo u petak S&P indeks rudarskog sektora potonuo 2,2, a energetskog 1,4 posto. Ti sektori bili su pod pritiskom i zbog jačanja dolara. Slabljenje američke valute posljednjih je mjeseci poticalo rast cijena sirovina, no trend se promijenio jer posljednjih dana dolar jača u odnosu na europsku valutu, koja je pod pritiskom zbog financijskih problema nekoliko članica eurozone, ponajprije Irske. Proračunski problemi Irske izazvali su naglo poskupljenje njezina zaduživanja na tržištima kapitala. U četvrtak su prinosi na 10-godišnje irske državne obveznice skočili na 8,9 posto, najvišu razinu u povijesti eurozone. Pritom je razlika u prinosima na irske i referentne njemačke državne obveznice dosegnula rekordnih 6,5 postotnih bodova. To bi Irsku moglo natjerati da zatraži pomoć od EU-a, kao što je to učinila Grčka u proljeće. Zbog toga je tečaj eura prošloga tjedna prema dolaru pao za više od 2 posto. Među gubitnicima je prošloga tjedna bio i financijski sektor, u kojemu su cijene dionica pale za 4 posto. Pad cijena dionica banaka nije samo posljedica dobitonosne prodaje nakon snažnog rasta tjedan dana prije. Fedov cilj da zadrži kamatne stope na rekordno niskim razinama mogao bi naštetiti zaradama banaka. „Niske kamate nisu dobre za financijske dionice, tim više što banke i dalje imaju dosta loših plasmana u svojim knjigama“, kaže Bruce Bittles, strateg u tvrtki Robert W. Baird & Co. Zabrinutost u vezi situacije u Kini i Irskoj natjerala je ulagače krajem prošloga tjedna na osiguranje portfelja na opcijskom tržištu. Stoga je VIX indeks Čikaške burze opcija u petak skočio 10,6 posto, na 20,6 bodova, najvišu razinu od kraja listopada. „Ovakav snažan rast VIX indeksa pokazuje da ulagači traže zaštitu svojih portfelja na opcijskom tržištu“, kaže Joe Kinahan, strateg u tvrtki TD Ameritrade. I na europskim su burzama cijene dionica prošloga tjedna pale. Londonski FTSE indeks oslabio je 1,35 posto, na 5.796 bodova, dok je frankfurtski DAX pao 0,30 posto, na 6.734 boda, a pariški CAC 2,18 posto, na 3.831 bod. Na Tokijskoj je burzi, pak, Nikkei indeks prošloga tjedna ojačao 1,02 posto, na 9.724 boda, što se zahvaljuje slabljenju jena prema dolaru, zbog čega su porasle cijene dionica japanskih izvoznika.

