Palestinci su proslavili 10.000-tu godišnjicu utemeljenja grada Jerihona, oaze na Zapadnoj Obali, koja se smatra jednim od najstarijih, a možda i je najstariji grad na svijetu. Tim se povodom sastalo Vijeće palestinskih ministara, a vlasti su organizirale proslavu uz vojne fanfare i vatromet. "Nije riječ samo o proslavi godišnjice, već i o pripremama za osnivanje Palestinske države u sklopu nacionalnog projekta", rekao je premijer Salam Fajad. Stanovnici Jerihona žale što proslava, koja je prvobitno trebala biti organizirana u povodu inauguracije nekoliko velikih projekata, nije održana onako kako je zamišljeno, s obzirom na to da predviđeni projekti nisu dovršeni na vrijeme. Lokalni zastupnici odgovornima za takvo stanje smatraju izraelske restrikcije i međunarodne donatore koji nisu poslali potrebnu pomoć da bi se projekti realizirali. Jedan od njih je tvornica za pročišćavanje vode vrijedna 50 milijuna dolara. Jerihon se smatra jednim od najstarijih gradova na svijetu, a o tomu svjedoče ostaci naselja iz 9.000-te godine prije Krista i ostaci utvrda izgrađenih 7.000 prije Krista, što znači da su 4.000 godina starije od egipatskih piramida. Grad je druga najposjećenija destinacija na Zapadnoj Obali nakon Betlehema.(hina/metro-portal)

