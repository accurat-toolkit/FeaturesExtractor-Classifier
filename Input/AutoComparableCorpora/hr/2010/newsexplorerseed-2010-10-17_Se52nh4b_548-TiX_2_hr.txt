VATIKAN – Ne smije se nikada umoriti moliti se za pravdu, rekao je papa Benedikt XVI. danas na Trgu svetog Petra u Vatikanu gdje je predvodio svećanu misu kanonizacije šestoro blaženika među kojima je i australska časna sestra Mary McKillop (1842.-1909.), koja je bila izopćena 1871., jer je prijavila svećenika pedofila. "Bez obzira koliko se molitva može činiti jednom nepotrebnom ili suvišnom aktivnošću, ipak se ne treba umoriti od molitve i traženja pravde obraćajući se Gospodinu", kazao je Benedikt XVI. u homiliji tijekom svečane mise kanonizacije novih svetica i svetaca, naglasivši kako ne treba očajavati, već uvijek inzistirati na molitvi. Prva australska svetica Mary of the Cross (Mary Helen) MacKillop, utemeljiteljica Sestara svetog Josipa od Presvetog Srca, koju je Ivan Pavao II. beatificirao 1995. tijekom svoga posjeta Australiji, bila i izopćena, jer je prijavila jednog svećenika, oca Patricka Keatinga iz župe pokraj grada Adelaide, da je seksualno zlostavlja maloljetnike. Otac Keating je bio vraćen u Irsku (službeno zbog alkoholizma), odakle je došao, ali se njegov brat u vjeri žalio lokalnom biskupu, Laurenceu Shielu, na ponašanje MacKillop. Biskup Sheil je kaznio Mary MacKillop izopćenjem, ali je pred svoju smrt shvatio pogrešku i povukao, nakon pet mjeseci, izopćenje. Postulatorica kauze za kanonizaciju MacKillop, časna sestra Maria Casey, je na vatikanskom radiju izjavila kako problem svećenika pedofila koji je nova svetica prijavila bio samo jedan od niza čimbenika zbog kojih je ona imala problema sa čelnicima australske crkve. Sestra McKillop bila je protiv svih oblika diskriminacije i potlaćivanja. No, u službenom priopćenju Vatikana o kanonizaciji australske časne sestre se kaže kako je bila "izopćena zbog navodnog neposluha", te kako "izopćenje nije bilo valjano". Osim australske časne sestre Maey, papa Benedikt XVI. je proglasio danas svecima još petoro osoba. To su Stanislaw Kazimierczyk Soltys (1433.-1489.), svećenik reda regularnih lateranskih kanonika; Andre (Alfred) Bessette (1854.-1937), redovnik, časni brat iz Kongregacije Svetog Križa; Candida Maria de Jesus (Juana Josefa) Cipitria y Barriola (1845.-1912.), utemeljiteljica Kongregacije Kćeri Isusovih, Giulia Salzano (1846.-1929.), utemeljiteljica kongregacije sestara katehistica Srca Isusova i Battista Camilla da Varano (1458.-1524.), Klarisa.

