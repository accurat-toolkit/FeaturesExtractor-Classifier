Šezdeset i druga po redu godišnja nagrada Emmy biti će dodijeljena 29. kolovoza, u noći sa nedjelje na ponedjeljak, s početkom u 2 sata. U losanđeleskom Nokia Theatreu, Jimmy Fallon, komičar i late night voditelj, vodit će dodjelu nagrada. Emmyi su televizijski pandan Oskara, a odijeljuje ih Akademija televizijske umjetnosti i znanosti. Iako glamurom i blještavilom zaostaju za najpoznatijom nagradom filmske industrije, nama televizijskim fanaticima puno su draži i zanimljiviji, pa nas ni početak u 2 sata ujutro po našem vremenu neće omesti u gledanju dodjele. Odmah nakon objave nominacija, više ili manje ozbiljno, u kratkim crtama prokomentirali smo Akademijin odabir. U ovoj analizi neposredno prije objave dobitnika fokusirat ćemo se na šest glavnih kategorija, pokušati predvidjeti pobjednike i analizirati šanse nominiranih. Uz svaku kategoriju priložena je i anketa. Odaberite svoje favorite, a u komentarima očekujemo vaše prognoze. Najbolja drama Prognoza: Mad Men Nominirani: Breaking Bad, Dexter, The Good Wife, Lost, Mad Men, True Blood Je dno je poprilično sigurno, True Blood neće dobiti Emmy. Veliko je iznenađenje što se takva kontroverzna serija uopće našla među posljednjih šest. Također, mala je vjerojatnost da će članovi Akademije odabrati Dextera, koji je imao vrlo dobru prošlu sezonu, ili The Good Wife, jedinu novu seriju na popisu. Kritika obožava Mad Mene, kao i Akademija, a i mi. Pobjednik je dvije godine za redom, ali… Lost je završio ove sezone, po mnogočemu ovo je serija koja je redefinirala televiziju, a Akademija nerijetko pada na sentimentalnost. Kvalitetom Mad Menima može parirati samo Breaking Bad, koji je (ponovo) imao fantastičnu sezonu, na svim razinama, od glavnog dvojca Cranston / Paul, do scenarija, režije i produkcije. Usprkos tome, prognoza ide Mad Menima. Inercija je dobar saveznik kad je Akademija u pitanju. Osim toga, osvojili su i Zlatni globus početkom godine. Loading... Najbolja komedija Prognoza: Glee Nominirani: Curb Your Enthusiasm, Glee, Modern Family, Nurse Jackie, The Office, 30 Rock Ovog puta umjesto inerciji glas ide hypeu. Iako 30 Rock, trostruki uzastopni pobjednik, nije imao spektakularnu sezonu, Akademija voli takve serije, tematikom bliske industriji. No Glee je doslovce bio posvuda i teško ga je zaobići. Nekako sumnjamo da će ga zaobići i glasači. Pritajeni favorit je Modern Family, čija je kompletna postava nominirana u glumačkim kategorijama – osim veterana Eda O’Neilla. Imao je sjajan pilot, a ostatak sezone samo nadograđivao na dobro postavljene temelje. Male ili nikakve šanse imaju Curb Your Enthusiasm, koji malo je, malo nije na listiću te Nurse Jackie, koja je usprkos dvije odrađene sezone, zbog kasnog ljetnog starta ove godine prvi puta u konkurenciji. The Office je također vrlo dobar primjer loših navika Akademije. Pet je godina za redom nominiran, nagradu osvojio jednom, 2006. Po mnogima nezasluženo nominiran nakon jedne od najlošijih sezona dosad, oduzevši mjesto nekim sjajnim novim komedijama poput Communitya, Parks and Recreationa ili Party Downa. Loading... Najbolji glumac u drami Prognoza: Michael C. Hall Nominirani: Bryan Cranston (Breaking Bad), Michael C. Hall (Dexter), Kyle Chandler (Friday Night Lights), Hugh Laurie (House), Matthew Fox (Lost), Jon Hamm (Mad Men) Bez okolišanja recimo ono što je svima na pameti, Michael C. Hall pobijedio je rak i osvojit će Emmy. I ako ga zbilja osvoji, nitko mu neće smjeti reći da ga je dobio nezasluženo. Hall je sjajan glumac, Dexter je ponovo bio vrlo dobar čitavu sezonu, a osvojio je i Zlatni globus ove godine. Ali konkurencija je strašna. Bryan Cranston dobio je Emmy dvaput zaredom i svaka riječ potrošena na njegov talent i izvedbu u Breaking Badu suvišna je. Ali ne može protiv raka. Hall može. Oni su ujedno i dva glavna favorita za nagradu, iako glasačima nitko ne bi zamjerio ni da glasaju “eci peci pec” tehnikom. Matthew Fox prvi put je nominiran, sasvim zasluženo na račun izvedbe u posljednjoj sezoni Losta. No kao dobitnika ga rijetki vide. Slično kao i Johna Hamma, usprkos Akademijonoj pristranosti Mad Menima. Hugh Laurie posebna je priča, čovjek samostalno nosi svoju seriju, sjajne glumačke sposobnosti mu nitko ne može osporiti, između 2005. i 2010. nije bio nominiran samo jednom – no Emmy mu konstantno izmiče. Prije Cranstona kategorijom je dominirao James Spader sa tri nagrade. Je li moguće da Laurie završi House bez da bude nagrađen Emmyem? Kyle Chandler je najveći underdog kategorije, obzirom da je konstantno Friday Night Lights ignoriran u glavnoj kategoriji, teško je očekivati njegovu pobjedu. Sama nominacija bila je veliko iznenađenje. Loading... Najbolja glumica u drami Prognoza: Kathy Sagal Anna Gunn Julianna Margulies Nominirane: Kyra Sedgwick (The Closer), Glenn Close (Damages), Connie Britton (Friday Night Lights), Julianna Margulies (The Good Wife), Mariska Hargitay (Law & Order: Special Victims Unit), January Jones (Mad Men) The Good Wife ima daleko najveću publiku, naklonjenost kritike, ide na javnoj mreži, a Julianna Margulies nosi Zlatni globus. Za svojeg staža u Hitnoj službi redovito je bila nominirana za najbolju sporednu glumicu, a jednom je nagradu i osvojila. Ona je bez sumnje najveći ziher ovogodišnjih Emmya, barem što se tiče glavnih kategorija. Da Damages blijedi dokazuje i činjenica da ove godine nije bio nominiran za najbolju dramsku seriju, a Glenn Close će teško treći put za redom dobiti Emmy. January Jones imala je značajnu ulogu u trećoj sezoni Mad Mena, no ako će Mad Meni negdje dobiti glumački Emmy, to će biti kategorija sporedne glumice. Connie Britton, kao i Kyle Chandler, sentimentalni je izbor svih gledatelja Friday Night Lightsa, no nažalost, šanse su im vrlo malene. Što se Mariske Hargitay, dobitnice iz 2006. godine tiče, Kurt Sutter, autor Sons of Anarchya i suprug Kathy Sagal, najbolje je sročio komentar: Mariska Hargitay, are you fucking kidding me? Loading... Najbolji glumac u komediji Prognoza: Alec Baldwin Nominirani: Jim Parsons (The Big Bang Theory), Larry David (Curb Your Enthusiasm), Matthew Morrison (Glee), Tony Shalhoub (Monk), Steve Carell (The Office), Alec Baldwin (30 Rock) Kategorija u kojoj će se vjerojatno odlučivati između dva veterana, Aleca Baldwina i Tonya Shalhouba. Alec je nagradu dobio prošle dvije godine, a Tony je nominiran osmi puta za redom. Tri puta je nagradu osvajao, nijednom u posljednje tri godine. U prilog mu ide što je Monk prošle sezone završio osmogodišnje emitiranje. Drugu godinu za redom nominirani Jim Parsons te Big Bang Theory favoriti su mlađeg dijela publike, u koju članovi Akademije ne spadaju. Ako će Carell dobiti Emmy, dobit će ga nagodinu kada mu to bude zadnja sezona. Larry David je možda i najmanje razvikan od navedenih, a Morrison glumi u vrlo razvikanoj seriji, no rijetko ih tko spominje kao dobitnike. Loading... Najbolja glumica u komediji Prognoza: Toni Collette Nominirane: Lea Michele (Glee), Julia Louis-Dreyfus (The New Adventures of Old Christine), Edie Falco (Nurse Jackie), Amy Poehler (Parks and Recreation), Tina Fey (30 Rock), Toni Collette (The United States of Tara) Co llette u Tari pokazuje da ima širok glumački raspon, a usto je i lanjska dobitnica. Glavne su joj konkurentice Edie Falco, u post-spranovskoj ulozi medicinske sestre ovisnice, te Tina Fey, koja je ipak bolja scenaristica nego glumica. Dreyfusova je Emmy osvajala dvaput, jednom za sporednu ulogu u Seinfeldu (1996.), jednom za glavnu u Old Christine (2006.). Osim toga, peti je put nominirana. Solidne šanse ima i Lea Michele iz Gleeja, dok bi Amy Poehler u savršenom svijetu bila nagrađena za ulogu u Parksu, realno nema prevelike šanse. Loading... Gdje gledati dodjelu? Pretplatnici HBO-a moći će gledati ceremoniju dodjele nagrada uživo od 2 sata iza ponoći. Nažalost, to je jedini kanal u Hrvatskoj koji će izravno prenositi Emmye, dok će E! Entertainment od ponoći prenositi događaje sa crvenog tepiha – no ne i samu dodjelu. Streamovi na webu su uvijek rezervna opcija, no o njima nećemo na ovom mjestu… NBC će, doduše, na svojim stranicama te Ustream.com, po prvi puta uživo streamati događaje iza pozornice. Tweet

