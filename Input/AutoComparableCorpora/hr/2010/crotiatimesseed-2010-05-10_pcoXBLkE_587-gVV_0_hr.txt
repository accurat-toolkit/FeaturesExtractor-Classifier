igor.duda(at)unipu.hr konzultacije srijedom, 10.30-11.30 sati English CV Rođen je 9. travnja 1977. u Puli, gdje je završio osnovnu školu i gimnaziju. Na Filozofskom fakultetu Sveučilišta u Zagrebu diplomirao je povijest i kroatistiku 2000. (radom Osvajanje vremena i prostora. Dokolica kao užitak dugog devetnaestog stoljeća), magistrirao povijest 2004. (radom U potrazi za odmorom i blagostanjem. O povijesti dokolice i potrošačkog društva u Hrvatskoj 1950-ih i 1960-ih) te doktorirao 2009. (disertacijom Svakodnevni život i potrošačka kultura u Hrvatskoj 1970-ih i 1980-ih). Akademsku godinu 2002/03. proveo je na Sveučilištu u Oxfordu zahvaljujući istraživačkoj stipendiji OSI/Chevening Scholarship. Područje njegovog posebnog interesa su društvena povijest i povijest svakodnevice druge polovice XX. stoljeća, povijest dokolice i povijest potrošačkoga društva. Od 2001. znanstveni je novak na Odsjeku za povijest Filozofskog fakulteta u Puli (danas Odsjek za povijest pri Odjelu za humanističke znanosti Sveučilišta Jurja Dobrile u Puli), isprva u zvanju mlađeg asistenta, od 2004. asistenta, a od 2009. višeg asistenta. Na dodiplomskom studiju od 2001/02. sudjeluje u nastavi predmeta Hrvatska povijest u XX. stoljeću u sklopu kojega je držao kolegije Hrvatsko-talijanski odnosi u XX. stoljeću, Hrvatska svakodnevica 1950-ih i 1960-ih, Hrvatska svakodnevica 1970-ih i 1980-ih, Uvod u hrvatsku suvremenu povijest i Hrvatska svakodnevica u socijalizmu. Godine 2004/05. za apsolvente je vodio Radionicu za suvremenu socijalnu povijest. Na preddiplomskom studiju povijesti od 2007/08. predaje Uvod u hrvatsku suvremenu povijest i Povijest potrošačkoga društva u XX. stoljeću, te vodi terensku nastavu iz novovjekovne i suvremene povijesti. Na diplomskom studiju povijesti od 2008/09. predaje Hrvatsku svakodnevicu u socijalizmu. Na preddiplomskom studiju kulture i turizma od 2008/09. predaje Povijest dokolice i turizma. Surađivao je s Leksikografskim zavodom Miroslav Krleža kao autor natuknica za Hrvatsku enciklopediju (2001-2002) te kao autor natuknica, redaktor i izvršni urednik Istarske enciklopedije (2003-2005). Od 2005. do 2008. istraživač je na međunarodnom znanstvenom projektu Sveučilišta u Grazu Tourism and Leisure Cultures in Socialist Yugoslavia. Sudjelovao je u radu više domaćih i međunarodnih znanstvenih skupova. Objavljuje u zemlji i inozemstvu. Kao student bio je aktivan u Međunarodnoj udruzi studenata povijesti (International Students of History Association), 1997-2001. kao član Kluba studenata povijesti - ISHA-e Zagreb, a 1999-2000. kao član Academic Boarda ISHA-e. Član je Hrvatskog nacionalnog odbora za povijesne znanosti, Matice hrvatske, Društva za hrvatsku povjesnicu, Istarskog povijesnog društva, Međunarodne udruge za antropologiju jugoistočne Europe (International Association for Southeast European Anthropology) te Međunarodnog povjerenstva za povijest putovanja i turizma (International Commission for the History of Travel and Tourism), koje djeluje u sastavu Međunarodnog odbora za povijesne znanosti. Sudjelovao je u provođenju bolonjske reforme i izradi novoga programa preddiplomskog i diplomskog studija povijesti u Puli te 2005-2006. bio član Tima za ECTS pri Filozofskom fakultetu u Puli. Na Odsjeku za povijest 2005-2008. obavljao je poslove voditelja preddiplomskoga studija i webmastera. Od 2007. do 2009. bio je član Vijeća Odjela za humanističke znanosti u kojem je predstavljao asistente s Odsjeka za povijest. Od 2010. član je sveučilišnog Odbora za nastavu i studente. BIBLIOGRAFIJA Knjige Poglavlja u knjizi Radovi Prikazi Enciklopedijski članci Studentska periodika POZVANA PREDAVANJA I IZLAGANJA NA ZNANSTVENIM SKUPOVIMA Skupovi studenata povijesti (SU)MENTORSTVO DIPLOMSKIH RADOVA (s prof. dr. S. Obadom) (SU)MENTORSTVO PREDDIPLOMSKIH ZAVRŠNIH RADOVA (s prof. dr. S. Obadom)

