ZAGREB - U ponedjeljak se prvim sveskom Ane Karenjine velikog Lava Nikolajeviča Tolstoja, darom za svakog čitatelja Jutarnjeg, otvara biblioteka Ruski klasici s novih deset knjiga. Ona će podsjetiti one starije na priču o knjizi uz novine, priču što ju je u Hrvatskoj otvorio upravo Jutarnji 2004., mijenjajući čitateljske navike i dostupnost najširoj javnosti najvažnijih djela svjetske književnosti. U inat svim kritičarima, od izdavača do sveučilišnih profesora, Jutarnji je visokovrijednu i razmjerno jeftinu knjigu donio praktično u svaki hrvatski dom. Prva padaju na pamet Ovaj je put Jutarnji od svjetske književnosti odabrao upravo rusku kako bi počeo novi bibliotečni niz. Svakako, teško je bez Dantea, Goethea ili Cervantesa, no kada se spomene književnost, mnogima napamet padaju prvenstveno ruski pisci, bez obzira na to je li riječ o romanopiscima, pripovjedačima, dramatičarima ili pjesnicima. Roman “Ana Karenjina” proglašavan je najvećom ljubavnom pričom svih vremena, a njegov pisac, grof Lav Nikolajevič Tolstoj, najvećim ruskim prozaikom ( V. Nabokov). Svi oni koji nisu čitanjem upoznali preljub i strast gospođe Karenjine i slobodnog Vronskog, učinili su to u nizu filmskih ekranizacija.

