U potresu koji se dogodio tijekom noći sa utorka na srijedu, sa epicentrom u blizini srbijanskog grada Kraljeva, poginuo je bračni par starosti oko 50 godina, dok je oko 50 osoba lakše ozlijeđeno, javljaju mediji u Beogradu. Epicentar potresa bio je na oko 10 kilometara od Kraljeva u pravcu Kragujevca, njegova jakost bila je oko 5,4 stupnja Richtera, odnosno 7,5 stupnja po Merkalijevoj ljestvici. Potres, koji se osjetio u oko 200 kilometara udaljenom Beogradu te drugim srbijanskim gradovima, izazvao je oštećenja na starijim zgradama i objektima u Kraljevu a kasnije je zabilježeno i nekoliko manjih potresa slabijeg intenziteta. Također je, kako se navodi oštećena i bolnica u tom gradu. Dva sata nakon jakog potresa u okolici Kraljeva, potres jačine 5,3 stupnja po Rihterovoj ljestvici pogodio je sjeverozapadni dio Turske. Epicentar potresa bio je kod mjesta Canakkalea, koji je poslije Istanbula druga prijelazna točka Turske između Azije i Europe. Potres se osjetio oko 3.45 sati i izazvao paniku u gradu te su građani istrčali na ulice gdje su mnogi ostali cijelu noć. Treslo se i oko Zagreba. Seizmografi Seizmološke službe zabilježili su jučer u 16,08 sati umjeren potres s epicentrom dvadesetak kilometara južno od Zagreba u području Klinča Sela, a za sada nema dojava o mogućim štetama. Potres je bio magnitude 3,2 po Richteru i intenziteta u epicentru IV-V (četvrtog do petog) stupnja Mercalli-Cancani-Siebergove ljestvice. Potres se osjetio na širem zagrebačkom području, izvijestila je seizmološka služba.

