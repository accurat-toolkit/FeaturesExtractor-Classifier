Sjeverna i Južna Koreja danas obilježavaju 60. godišnjicu početka Korejskoga rata koji je trajao od 1950. do 1953. godine. Tom prigodom je južnokorejski predsjednik Lee Myung-Bak pozvao Sjevernu Koreju da prestane s "neodgovornim vojnim provokacijama". Korejski poluotok je još podijeljen na sjeverni i južni dio koje razdvaja strogo čuvana granica, a napetost je porasla nakon potapanja južnokorejske korvete Cheonan za čije se torpediranje optužuje sjevernokorejsku vojsku. >> Dogodilo se na današnji dan - 25. lipnja Na svečanosti u Seulu kojoj su nazočili stotine ratnih veterana, Južnokorejaca i gostiju iz inozemstva, predsjednik Lee je istaknuo da krajnji cilj Južne Koreje "nije vojni sukob, već ujedinjenje u miru". No predsjednik je ponovo pozvao Sjever da se ispriča za potapanje Cheonana za koje Seul drži odgovornim sjevernokorejsku podmornicu. Lee je usto pozvao Sjever da "prestane s neodgovornim vojnim provokacijama i da se zauzima da 70 milijuna Korejaca napokon žive zajedno". >> Sjeverna Koreja stavila vojsku u stanje pripravnosti Pjongjang pak odbacuje bilo kakvu odgovornost za pomorski izgred koji se dogodio 26. svibnja u kojemu je poginulo 46 južnokorejskih mornara. Međunarodna istraga zaključila je da je ratni brod potopio sjevernokorejski torpedo. (hina/metro-portal)

