Misija parlamentaraca EU 14-15/01/2010 Pripadaju parlamentarnoj grupi Europske kampanje za prestanak opsade Gaze (European Campaign to End the Siege on Gaza - ECESG) koju predvodi je britanski parlamentarac i bivši ministar Gerald Kaufman, koji je, kako doznajem na njhovom sajtu, Židov. Na istom se mjestu navodi da su pregovori o prolasku delegacije egipatskim teritorijem trajali mjesec i pol dana. Očito su uspješno privedeni kraju, jer se delegacija iskrcala u Kairu. Popunjenu sa likovima eminentnih parlamentarnih zastupnika raznih stranaka, Egipćani je ipak nisu mogli odbiti i to svega nekoliko dana pošto su objavili kako nikakvi konvoji solidarnosti sa Gazom više neće biti dozvoljeni. Predviđeno je da se delegacija u Gazi sretne s članovima lokalnog Zakonodavnoga savjeta, a poslije toga i s predstavnicima šesnaest palestinskih nevladinih i humanitarnih organizacija. Po povratku, u Kairu, delegacija bi se trebala susresti s "više egipatskih funkcionera". Tom prilikom će Europljani "apelirati da se olakšaju sadašnje restrikcije slobodnom prolazu ljudi i trgovini preko granice u Rafahu, jer pogađaju obične ljude koji pokušavaju pomoći svojim obiteljima". Po dolasku u Kairo, delegaciju je primio u sjedištu Arapske lige njezin generalni sekretar Amir Musa. Delegati su kasnije prebačeni do graničnoga prijelaza Rafah, odakle su bez zadržavanja prešli gazansku granicu. U kontrastu s maltretiranjem Gallowayove dvije grupe, egipatske im vlasti na tom putu nisu pravile nikakve probleme. 17/01/2010 Delegacija ECESG-a se zadržala u Gazi dva dana. Susrela se i s Ismailom Hanijehom. Ovaj se zahvalio europskim parlamentarcima na njihovoj solidarnosti sa narodom Gaze koji je već četiri godine izložen patnjama uzrokovanim blokadom. „Mi smo, rekao je, na sve moguće načine pokušavali otvoriti kanale komunikacije s međunarodnim faktorima kako bi im predstavili našu stvarnost, ali su se samo rijetki, poput vas, odazvali (...) Podvrgnuti smo blokadi sa svih strana - elektronskoj na sjeveru, betonskoj na istoku, čeličnoj na jugu, te pomorskoj na zapadu - a krizu je još više pogoršao posljednji rat, tako da se naša stradanja nastavljaju". Naglasio je kako se ne suprotstavlja ideji da Ujedinjeni narodi ili Europljani ili arapske zemlje, osnuju komitet za rekonstrukciju Gaze, koji će nadzirati taj proces. S ovim je odbacio tvrdnje Abasove Palestinske uprave (PU) i Fataha kako Hamas sprečava pritjecanje međunarodne pomoći.. Gornju sam informaciju preuzeo iz teksta kojeg je objavio Hamas. Sami članovi delegacije ECESG-a su se preko Kaira vratili u svoje zemlje, a da se nisu oglasili. To je, tvrdi se, bio egipatski preduvjet za datu im dozvolu odlaska u Gazu. Oni su ga ispoštovali. Kaled Mešal, Hamasov prvak sa sjedištem u Damasku, javno je pozvao Egipat da prekine izgradnju podzemnoga "zida smrti". "Zidovi se grade, rekao je, između neprijatelja, a ne između braće". Istom je porukom predložio "bratu Mahmudu Abasu" bilateralni sastanak na kojem bi dogovorili pomirenje dvije grupe. Riječ je, kako je rekao, o "jednostavnim izmjenama" u dokumentu kojega su predložili Egipćani. Kada se Hamas i Fatah usuglase, održao bi se sastanak svih palestinskih frakcija, a potom bi njihovi predstavnici otputovali u Kairo i tamo potpisali amandirani tekst. Iz Ramalaha mu je odgovorio Azam Al-Ahmad, jedan od Fatahovih prvaka, odbacujući mogućnost bilo kakvoga susreta dok Hamas ne potpiše egipatski dokument. "Poslije toga, rekao je, možemo se sastati bilo gdje i razgovarati o svemu". Američki plan 21/01/2010 Američki izaslanik za Bliski istok, George Mitchell, boravio je u Libanonu i Damasku, gdje se susreo sa predsjednicima Michelom Sliemanom i Bašarom El-Asadom. Pokušavao ih je uvjeriti kako bi za čitavu regiju bilo korisno uspostavljanje mira s Izraelom. U Bejrutu je izjavio kako je Libanon u tom pogledu „ključna zemlja". U Damasku mu je objašnjeno kako nemaju ništa protiv, ukoliko Izraelci povrate okupirani dio Golanske visoravni. Podsjetili su ga da su uz tursko posredovanje počeli indirektno razgovarati sa Izraelom, ali da je taj proces prekinut kada su Izraelci napali Gazu. Mitchell danas stiže u Izrael s prijedlogom Obamine administracije za ponovo pokretanje izraelsko-palestinskih pregovora. Razgovarat će sa premijerom Netanyahuom, predsjednikom Peresom i ministrom obrane Barakom, a u Ramalahu se susresti s Abasom. Novi američki plan predviđa početak pregovora sa Palestinskom upravom „bez preduvjeta" i rok od dvije godine u kojem bi se postigao dogovor o granicama. Washington bi i jednoj i drugoj strani unaprijed dao nekakve pismene garancije (?). Abas je do sada odbijao sjesti za pregovarački stol sve dok Izraelci potpuno ne zamrznu izgradnju svojih naselja i naseljeničkih stambenih jedinica na Zapadnoj obali i u Istočnom Jeruzalemu. Mitchellu je rečeno da zahtjev za zamrzavanje nije preduvjet PU, već izraelska obveza što proizilazi iz Sporazuma PLO-Izrael, odluka UN-a i Mirivnogh putokaza. Netanyahu je pristao zamrznuti izgradnju samo na Zapadnoj obali, ali ne i u Jeruzalemu i to na svega deset mjeseci. Američki plan uopće ne spominje pojas Gaze, vjerojatno jer je pod kontrolom Hamasa, a ne PU. Od tuda i pritisci na Hamas za potpisivanje egipatskoga teksta pomirbenoga sporazuma sa Fatahom, koji bi ovomu omogućio preuzimanje te enklave (čime bi blokada bila ukinuta, što bi omogućilo nesmetano pritjecanje inozemne pomoći za rekonstrukciju Gaze). Dakle, ako pregovori Izrael-PU ipak počnu, mogli bi biti svedeni samo na uspostavljanje palestinske države na teritoriju Zapadne obale, dok bi pitanja Gaze i Istočnoga Jeruzalema ostala otvorenim. Na takav zaključak upućuje jučerašnja Netanyahuova izjava da će izraelske snage sigurnosti morati imati pravo operiranja unutar Zapadne obale u slučaju da tu bude formirana palestinska država - kako bi onemogućile šverc oružja preko njezinih istočnih granica (iz Jordana). Možda u Washingtonu, Tel Avivu i Ramalahu vjeruju da će prijetnjom formiranja palestinske države na Zapadnoj obali pokolebati Hamas i prisiliti ga na kapitulaciju? 22/01/2010 Na Netanyahuovu izjavu reagirao je glasnogovornik PU, Rudeina, koji je rekao kako ne dolazi u obzir da ijedan izraelski vojnik ostane na tlu nezavisne palestinske države kada ova bude uspostavljena. U jučerašnjem intervjuu magazinu "Time" američki predsjednik Obama priznao je kako su SAD pri pokušajima pokretanja mirovnih pregovora precijenile vlastite mogućnosti utjecaja na Izrael i Palestince. „Ovo što smo ove godine napravili nije urodilo očekivanim ishodima. Ne bismo imali tako visoka očekivanja da smo unaprijed predvidjeli neke od obostranih političkih problema". Aludirao je na činjenicu ograničenih manevarskih prostora Netanyahua, koji predsjedava koalicijom u kojoj se mnogi protive bilo kakvim koncesijama Palestincima, i Abasa, koji se sukobljava sa Hamasovom oporbom. Nije dakako spomenuo vlastiti suženi prostor u SAD. Mitchell je poslije susreta sa Peresom izjavio da će SAD, „uprkos složenosti problema i poteškoća, nastaviti svoje napore za postizanje mira". Upitan legitimitet Abasa Poznati šeik Jusuf El-Karadavi, predsjednik Međunarodne federacije islamskih znanstvenika, smatran jednim od najučenijih tumača islamskoga prava, obratio se, tvrdi se u tisku, Arapskoj ligi i Konferenciji islamskih zemalja sa zahtjevom da se ispitaju optužbe o navodnom dosluhu Mahmuda Abasa i Izraela u vrijeme prošlogodišnje invazije Gaze. Vijest je odjeknula kao bomba, ne samo u glavnom Abasovu štabu u Ramalahu i na okupiranim palestinskim teritorijima, već i u arapskom i muslimanskom svijetu. Sunitski klerik Kadaravi, inače rođeni Egipćanin, već više godina vodi jednu široko gledanu emisiju TV Al-Jazeere, koja se emitira iz Katara. Navodi se da je Kadaravi još dodao kako su potezi Abasa i njegovih pomoćnika prilikom prve rasprave o Goldstonovom izještaju o zločinima počinjenim u Gazi bili ravni izdaji. Šeik je poznat po svojim beskompromisnim stavovima protiv izraelske okupacije Palestine i blokade nametnute Gazi. Nedavno je izdao fetvu (vjersko mišljenje) protiv izgradnje podzemne čelične barijere na egipatskoj strani gazanske granice, čime se suprotstavio fetvi svojih kolega s kairskoga Al-Azhar sveučilišta koji su istu barijeru podržali. Kadaravi, zapravo, nije rekao ništa novo, već je samo ponovio sumnje i optužbe Abasovih palestinskih protivnika, tvrdnje nekih stranih promatrača, pa i više izraelskih nevladinih udruga. No, ničije riječi do sada nisu imale istu specifičnu težinu i nisu naišle na tako široki odjek. Iz Ramalaha su Kadaravija osuli najžešćom verbalnom paljbom, tvrdeći da je nasjeo izraelskoj propagandi, da sije razdor u muslimanskim redovima, da je ignorant, da širi dezinformacije nedostojne muslimanskoga propovjednika i sl. Abasov ministar vjerskih poslova i zadužbina je od njega zahtjevao ispriku „Njegovoj ekselenciji, predsjedniku Mahmudu Abasu". A Abasovi kredencijali, ne samo za vođenje pregovora s Izraelom, već za sjedenje u fotelji predsjedavajućega PU, su doista upitni. Ovih su dana diluvijalne kiše pogodile egipatski dio Sinaja, Gazu i dio Izraela. U iznenadnim bujicama na Sinaju stradala su trojica Egipćana, a utopio se i jedan britanski turist. Poplavljeno je nekoliko palestinskih sela u dolini koja se proteže od grada Gaze do istočne granice s Izraelom. Hamasovi aktivisti su evakuirali njihove stanovnike. Nekoliko seljaka je povrijeđeno. Prekinuto je više lokalnih cesta. Suočeni sa bujicama na vlastitom teritoriju, Izraelci su, otvorivši brane, usmjerili višak svojih voda prema Gazi i tako doprinijeli tamošnjoj poplavi. Uskraćivanje dotoka vode u Gazu koja je siromašna vlastitim vodenim rezervama je do sada bio sastavni dio izraelske blokade, a sada vode u toj enklavi ima previše! Ništa od pregovora 25/01/2010 Mitchell je jučer završio svoj dvanaesti obilazak Bliskoga istoka još jednim susretom sa Netanyahuom. Ova mu je posjeta očito bila neuspješna kao i sve prethodne. Obama, oslabljen gubitkom većine u američkome Senatu, neće moći ništa više progurati. Status quo odgovara Izraelu, koji će sada nesmetano nastaviti sa širenjem svojih naselja i kolonizacijom Zapadne obale. Jednako su neuspješni „posrednički„ napori Egipta kojima se pokušavalo prisiliti Hamas na potpisivanje dokumenta „pomirenja" s Fatahom. Hamas će sada imati još manje razloga da to učini. 28/01/2010 Dvojica amerčkih demokratskih kongresmena su u pismu predsjedniku Obami, supotpisanim od još pedesetorice kolega, zatražili da neodložno poradi na ukidanju izraelske blokade Gaze, čime bi se olakšale patnje naroda ovog primorskoga teritorija. Ta inicijativa nema presedana u povijesti Kongresa i možda je prvi znak da se nešto mijenja u pristupu američke političke elite Izraelu. Izraelski ministar obrane Barak je jučer iznenada doputovao na konzultacije sa egipatskim predsjednikom Mubarakom. Novinska agencija MENA je priopćila kako se razgovaralo o palestinsko-izraelskom mirovnom procesu, kao i o ulozi Egipta u njemu. Povod susreta, navodi se u agencijskoj vijesti, su pregovori o oslobađanju izraelskoga vojnika, kojega su pripadnici Hamas zarobili prije više od tri godine. Uz to je Mubarak pozvao Izrael na prekid blokade Gaze i obustavu izgradnje novih naselja na okupiranim teritorijima. Dan ranije je egipatski predsjednik, u govoru pitomcima Policijske akademije u Kairu, pravdao izgradnju podzemne barijere prema Gazi potrebom zaustavljanja šverca oružja i droge u egipatski Sinaj. Naglasio je da je sigurnost vlastitih građana prioritet Egipta, koji ima legitimno pravo braniti nacionalni suverenitet

