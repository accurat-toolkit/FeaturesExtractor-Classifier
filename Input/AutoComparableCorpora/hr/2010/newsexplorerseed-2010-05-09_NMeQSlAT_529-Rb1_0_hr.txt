U knjizi ''Sukob fundamentalizma'' u izdanju Profila, britanski publicist, književnik i politički aktivist pakistanskog porijekla Tariq Ali nastoji sagledati događaje nakon 11. rujna unutar nešto šire povijesne perspektive. Pritom daje zanimljiv i ponešto drukčiji opis nastanka i razvoja islama, sa svim njegovim doktrinama, pa tako i pojavom fundamentalizma, od proroka Muhameda, križarskih ratova, Osmanskog Carstva pa sve do modernih vremena obilježenih brojnim političkim prevratima i kolonijalnom vladavinom zapadnih zemalja. Njegova je analiza islamskog i zapadnjačkog fundamentalizma lucidna, učena, na trenutke i 'bolno iskrena'. Prema Aliju, vidljivo nasilje koje je eskaliralo nakon 11. rujna 2001. odgovor je na nevidljivo nasilje koje se godinama sa Zapada nametalo zemljama poput Afganistana, Pakistana, Iraka, Saudijske Arabije, Egipta, Palestine i Čečenije, a koje imperijalna politika Sjedinjenih Američkih Država dodatno potpiruje. Večeras u 21 sat u kinu Europa u sklopu međunarodne konferencije 3. Subversive Film Festivala „Kolaps neoliberalizma i ideja socijalizma danas“ Tariq Ali održat će i predavanje pod naslovom "U obranu socijalizma". Tariq Ali jedan je od vođa engleskog studentskog pokreta 1968. Još kao student bio je uključen u stvaranje najvažnijeg ljevičarskog časopisa današnjice, New Left Review, a do danas je objavio preko 30 knjiga. Rođen je u pakistanskom gradu Lahoreu 1943. godine, u vrijeme kada je taj grad još bio pod britanskom upravom u sastavu Indije. Njegovi opozicijski stavovi prema pakistanskim vlastima pomogli su mu da 60-ih godina dobije stalni azil u Velikoj Britaniji i nastavi školovanje na uglednom Oksfordskom sveučilištu. Još za vrijeme studija skrenuo je na sebe pozornost javnosti, prije svega kao oštar protivnik rata u Vijetnamu, ali i kao jedan od istaknutijih članova takozvane Nove ljevice. Keith Richards i Macik Jagger pjesmu "Street Fighting Man" posvetili su Tariqu Aliju:

