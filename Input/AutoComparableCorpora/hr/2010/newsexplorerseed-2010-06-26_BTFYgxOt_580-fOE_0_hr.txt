Dvoboji Engleske i Njemačke nisu "normalne" nogometne utakmice. To su sudari dva vječita rivala, nogometni "klasik" nabijen mnoštvom emocija, prestižni duel. Susreti Engleske i Njemačke su u pravilu napeti - možda baš zbog toga što su dvije velike nacije tako slične. I jedni i drugi na zelenom travnjaku "žive" od tradicionalnih vrlina kao što su borba do posljednjeg sučevog zvižduka. U prvim godinama rivaliteta starog stotinu godina s Englezima, Nijemci su morali gutati teške poraze. Prvi susret je odigran 20. travnja 1908. Zemlja koja sebe smatra "majkom nogometne igre" u Berlinu je porazila njemačke domaćine s 5:1.Godinu dana kasnije Nijemci su u Oxfordu izgubili 0:9. I tako je počela povijest nezaboravnih nogometnih drama. Bildunterschrift: Čuvena scena s Wembleya Wembley 1966. Stvarni kamen temeljac rivaliteta postavljen je na Svjetskom prvenstvu 1966. u Engleskoj. U finalu su se na Wembleyu sastali domaćini i - Nijemci. Nakon 2:2 u prvih 90 minuta, igrani su produžeci. I na scenu je stupio Geoff Hurst. Njegov udarac prema njemačkom golu pogodio je prečku, a lopta se odbila... da, gdje se ona stvarno odbila? Glavni sudac je, nakon konzultacija s pomoćnikom na liniji, pokazao na centar igrališta, Engleska je povela i kasnije pobijedila 4:2. Najpoznatiji gol u nogometnoj povijesti (ili ipak nije bio gol, kako tvrde brojna istraživanja) tema je kojom će se baviti i mnoge dolazeće generacije. Engleska je u svakom slučaju tada osvojila svoju prvu i jedinu titulu prvaka svijeta. Prvu pobjedu u međusobnim susretima Nijemcu su (1:0) zabilježili tek u lipnju 1968. Gol je postigao "Kaiser" Franz Beckenbauer. Na Mundijalu 1970. "elf" se uspješno revanširao za Wembley. Uwe Seeler, Gerd Müller i društvo s 3:2 su pobijedili aktualne prvake svijeta - nakon produžetaka. Nijemci su slavili i u travnju 1972. Na Wembleyu su na prvenstvu Europe s 3:1 "pomeli" velike rivale. Po mnogima, bila je to najbolja njemačka momčad u povijesti. Bildunterschrift: Duel njemačkog napadača Gerd Müllera (l.) i engleskog vratara Gordona Banksa 1972. Engleska trauma Najviše problema Englezi su u duelima s Nijemcima imali u onim utakmicama u kojima je o pobjedniku odlučivalo izvođenje penala. Legendarni engleski napadač Gary Lineker to je iskustvo pretočio u sljedeću rečenicu: "U načelu svatko svakoga može pobijediti s bijele točke - osim kad Engleska igra protiv Njemačke". Lineker je autor i sljedeće izjave: "Nogomet je igra u kojoj 22 čovjeka 90 minuta trče za loptom, a na koncu uvijek pobjeđuje Njemačka". Tako je doista i bilo u polufinalu SP-a 1990. u Italiji. Nijemci su pobijedili nakon izvođenja penala, a onda u finalu protiv Argentine osvojili svoju treću titulu u povijesti. Bildunterschrift: Njemačko slavlje nakon osvajanja titule 1990. Engleze je traumatizirala i polufinalna utakmica Europskog prvenstva 1996. Upravo na svom terenu, čuvenom (starom) Wembleyu o finalisti su odlučivali stari rivali - s bijele točke. I Englezi su zakazali - u liku Garetha Southgatea. I opet su Nijemci slavili kasnije u finalu, "zlatnim golom" Olivera Bierhoffa protiv Češke. Nijemci su slavili i u posljednjoj utakmici koja je odigrana na starom Wembleyu. Englezi su za taj poseban susret izabrali upravo svoje najveće nogometne neprijatelje, što dovljno govori o međusobnom odnosu punom poštovanja. Susret u osmini finala Svjetskog prvenstva u Južnoafričkoj Republici je 32. derbi u povijesti i ukupno peti međusobni susret na prvenstvima svijeta. I za mnoge promatrače: derbi koji dolazi prerano! Autor: Joscha Weber/sma Odg. ur.: Z. Arbutina

