Svijet Ponedjeljak, 22.11.2010. Tagovi: SAD, pretraživanje, aerodromi 21:48 SAD preispituje sporne metode sigurnosnih provjera putnika u zračnim lukama Ravnatelj američke Uprave za sigurnost prijevoza (TSA) John Pistola izjavio je u ponedjeljak da se nove metode skeniranja i pretraživanja putnika u zračnim lukama, koje su izazvale val nezadovoljstva, preispituju kako bi bile što je moguće manje nametljive. On je rekao da razumije zabrinutost javnosti zbog zaštite privatnosti kod novih metoda sigurnosnih provjera, ističući kako je "vrlo mali udio" od 34 milijuna ljudi koji su letjeli od uvođenja novih mjera, prošlo kroz pomnu fizičku pretragu tijela kroz odjeću, koja zbog dodirivanja intimnih dijelova tijela izaziva najviše nezadovljstva putnika. "Razmotrit ćemo kako možemo skeniranje učiniti najučinkovitijim uz najmanje nametljiv način, znajući da uvijek postoji kompromis između sigurnosti i privatnosti", rekao je Pistola za NBC News. On je pozvao putnike, nezadovoljne politikom sigurnosnih provjera TSA, da "ne zadržavaju one koji samo žele otputovati kući svojim najmilijima", uoči očekivanih gužvi u zračnim lukama za Dan zahvalnosti u četvrtak 25. studenoga, kada će milijuni Amerikanaca letjeti na tradicionalna obiteljska okupljanja za taj blagdan. "Samo jedan ili dva neposlušna putnika u zračnoj luci je sve što je potrebno da izazove ogromna kašnjenja", rekao je Paul Ruden, glasnogovornik Američke udruge putničkih agencija (ASTA), koji je pozvao svoje članove da ne bojkotiraju skeniranje u zračnim lukama. TSA je sada postavila nove skenere za cijelo tijelo u 70 od 450 zračnih luka u SAD-u. Agenti TSA na sigurnosnim provjerama ne vide snimke skeniranja, već se one analiziraju u odvojenoj prostoriji, gdje službenici TSA ne znaju identitet putnika. Putnici koji odbiju skeniranje, moraju proći tzv. prepipavanje, kod kojeg agenti TSA znaju rubno dodirivati i genitalije putnika, pa su učestali prigovori da se radi o ponižavajućem tretmanu. Neki od putnika traže da se skinu goli za pregled kako bi izbjegli prepipavanje, izvješćuju u ponedjeljak američki mediji. Bijela kuća je u ponedjeljak objavila da će vlada uzeti u obzir zabrinutost javnosti i pritužbe putnika kod preispitivanja novih metoda sigurnosne provjere kod ukrcaja u zrakoplov. Glasnogovornik Bijele kuće Robert Gibbs, izjavio je kako vlada "očajnički" nastoji uravnotežiti postupke koji bi se povećala sigurnost i smanjila nametljivost pretraga, dodajući da će TSA nastaviti razvijati sigurnosne procedure. (H)

