Politika, Svijet Ponedjeljak, 14.06.2010. Tagovi: al Qaida, terorizam 19:30 Cameron: Opasnost od Al-Kaide u Afganistanu je nešto manja Britanski premijer David Cameron u ponedjeljak je izjavio kako je opasnost koja prijeti od Al-Kaide u Afganistanu i Pakistanu nešto manja, no postignuti napredak još uvijek može biti "upropašten" te da je Afganistanu i dalje potreban "politički napredak". U govoru održanom pred članovima parlamenta, nakon povratka iz prošlotjednog posjeta Afganistanu, Cameron je izjavio kako su zajednički napori međunarodnih te afganistanskih i pakistanskih vojnih snaga donijeli značajan napredak. "Obaviješten sam da je opasnost koja prijeti od Al-Kaide u Afganistanu i Pakistanu manja nego prije, no također mi je kazano da bi se, kad ondje ne bi bilo britanskih i drugih međunarodnih snaga, Al-Kaida vratila u Afganistan te bi se povećala prijetnja za Ujedinjeno Kraljevstvo", kazao je. Cameron je istaknuo napredak koji je zamjetan u redovima afganistanske nacionalne vojske te da se u šestomjesečnom razdoblju, preciznije do ožujka 2010., afganistanskim vojnim snagama priključilo 17.000 novaka, što je za 20 posto više u odnosu na ranije razdoblje. Unatoč tomu, afganistanska policija nije učinkovita i ne uspijeva pokriti sve afganistanske pokrajine. Uspješno djeluje u samo šest od 13 pokrajina. Cameron je istaknuo kako su napori da se pomogne afganistanskim snagama sigurnosti ključni za cjelokupnu strategiju djelovanja međunarodnih koalicijskih snaga, a glavni im je cilj protjerati talibane iz sela i gradova. (H)

