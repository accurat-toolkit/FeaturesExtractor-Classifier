U filmu Richarda Donnera “Teorija zavjere” Mel Gibson glumi Jerryja Fletchera, taksista opsjednutog bizarnim teorijama zavjere. U to m filmu Fletcher ima još dvije opsesije: ljubav prema ženi koju glumi Julia Roberts i neobjašnjivu potrebu da jednu knjigu kupi svaki put kad je vidi. Knjiga je Salingerov roman “Lovac u žitu”, a Donner neskriveno aludira na činjenicu koja je postala legenda našeg vremena. Naime, Mark David Chapman je, u trenutku kad je ubio Lennona, imao kod sebe tu knjigu. Lennonov ubojica Mark David Chapman nije ni pokušao bježati. Kažu da je mirno sjeo na pločnik i čekao policiju. Iz džepa je izvadio knjigu i čitao je, premda ju je zacijelo znao napamet. Jerome David Salinger autor je te knjige. Umro je prekjučer u 91. godini života. Salinger je pisac koji je zasigurno šampion u skrivanju svog privatnog života od očiju javnosti, što se u današnje vrijeme deprivatizacije čini vrijednim respekta. Zadnju svoju pripovijetku objavio je prije 45 godina u “New Yorkeru” i svejedno ostao slavan. Zadnji intervju dao je početkom osamdesetih New York Timesu i tada rekao kako “ima divne mirnoće u neobjavljivanju”. Rođen je na Novu godinu 1919. godine u New Yorku. Nakon srednje škole studirao je na tri koledža, ali nikad ništa nije diplomirao. Sudjelovao je u Drugom svjetskom ratu, a potom se vratio u New York i započeo književnu karijeru. Nekoliko godina poslije nastanjuje se u usamljenoj vili opasanoj visokim zidovima daleko od velegrada, potpuno se povlači iz javnosti, odbija novinare te ponude za scenske i filmske adaptacije njegovih djela. To se Holdenu ne bi svidjelo Na ponudu Elije Kazana da snimi film po “Lovcu u žitu”, odgovorio je navodno: “To se Holdenu ne bi svidjelo.” Zašto se tako popularni književnik povukao u New Hampshire i prestao objavljivati, ostaje zagonetka. O tome su se pojavljivale razne teorije, a najuvjerljivija se činila ona o PTSP-u: Salinger je u ratu vidio užase, iskrcavao se u Normandiji na Dan D i bio u jedinicama koje su oslobađale konclogore. Salingerov literarni opus je mali. Samo je devet njegovih pripovijedaka skupljeno u jednu knjigu, a za preostalih dvadesetak nikad nije dao dopuštenje da se objave. Onaj tko ih je želio pročitati, morao je po knjižnicama tražiti stare komplete “New Yorkera”. Ipak, danas se većina tih pripovijedaka može pronaći na internetu jer je i New Yorker dospio na internet. Za zadnju objavljenu pripovijest “Hapworth 16, 1924.” stručnjaci smatraju da je ključna za razumijevanje njegova pisanja, osobito lika Seymoura Glassa. Uz Holdena Caufielda, glavnog junaka “Lovca u žitu”, kroz većinu Salingerova opusa provlači se obitelj Glass, polužidovskih-poluirskih sedmero braće i sestara koji su svi nastupali u radijskom kvizu zaradivši novac kojim su se i školovali. I druga Salingerova djela – “Dignite visoko krovnu gredu, tesari” i “Seymour: uvod” te “Franny i Zooey” − bave se Glassovima, a njima su, navodno, posvećena i dva neobjavljena romana. Samo se “Lovac u žitu” naziva romanom, ostalo su nešto duže prozne forme koje su preduge da bi se smatrale pričama, a opet prekratke da bi bile romani. Svi koje svijet zbunjuje To, istina, uopće nije važno. Sva Salingerova djela za junake imaju osjetljive, mlade neurotičare koje svijet zbunjuje i koji se u njemu ne snalaze. Salinger je i zato u Americi gotovo 60 godina kultni pisac tinejdžera i studenata, adolescenata željnih prosvjetljenja − “Lovac u žitu” objavljen je 1951. godine. Prvi prijevod tog romana na južnoslavenskim prostorima objavljen je u Sarajevu 1958. godine, a prevoditelj je bio Nikola Kršić. Njemu i dugujemo dvoznačnost naslova romana, jer se izvorni naziv “Catcher in the Rye” mogao mirne savjesti prevesti i kao “Hvatač u raži.” eda vujević Holden nije Mr. C. Zadnje što je svijet čuo o Salingeru jest nešto više od pola godine stara vijest da je njegova newyorška zastupnica Phyllis Westberg dobila parnicu protiv švedsko-američkog pisca koji se potpisao samo kao John David California (pravim imenom Fredrik Colting) i koji je napisao nastavak “Lovca u žitu”, i to kao “60 godina kasnije: dolazeći kroz žito”, u kojem Holden Caulfield luta po New Yorku kao Mr. C., 76-godišnjak koji je pobjegao iz staračkog doma. Sud je zabranio objavljivanje te knjige. Na rubu provalije “… stalno zamišljam puno male djece kako se igraju u velikom žitnom polju. Na tisuće male djece, a nikoga u blizini. Nikog odraslog, mislim, osim mene. A ja stojim na samom rubu grozne provalije. Što mi je dužnost, trebam uloviti svakoga tko se zaleti prema provaliji, hoću reći, ako netko trči ne gledajući kuda ide, ja trebam iskrsnuti odnekud i uloviti ga. To je sve što bih trebao raditi cijelog dana. Da budem takav neki lovac u žitu. Znam da je to ludo, ali je to jedino što želim biti.”

