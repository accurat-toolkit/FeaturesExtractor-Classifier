Talibanski predstavnici i vlada afganistanskog predsjednika Hamida Karzaija počeli su tajne pregovore na visokoj razini o završetku rata, javlja The Washington Post. Pregovori su uslijedili nakon prijašnjih neuspjelih sastanaka dviju strana, čiji je domaćin bila Saudijska Arabija, a koji su završili prije više od godinu dana, prenijela je Hina. Neimenovani izvori kažu da Kveta Šura, organizacija afganistanskih talibana sa sjedištem u Pakistanu, pregovara o sveobuhvatnom sporazumu koji će uključivati sudjelovanje talibanskih predstavnika u vlasti i povlačenje američkih i NATO-ovih snaga prema dogovorenom rasporedu. Smatra se da su talibani počeli pregovore jer i sami znaju da su radikalniji elementi napredovali u njihovim redovima i da su izvan njihove kontrole. Afganistanski izvor rekao je pak da Pakistan inzistira na središnjoj ulozi u pregovorima, što otežava razgovore Kveta Šuri. Američki dužnosnici kažu kako je vrijeme za prave pregovore tek sada stiglo, a analitičari pak podsjećaju da je američka administracija pod pritiskom da pokaže napredak u približavanju kraja rata, prije Obamina roka za početak povlačenja postrojba u srpnju 2011. godine. bitno.ba

