Večeras je na Trgu bana Jelačića održano je svečano izvlačenje skupina za Europsko prvenstvo u vaterpolu, koje će se održati u Zagrebu u razdoblju od 29. kolovoza do 11. rujna ove godine. Na prvenstvu će sudjelovati 20 reprezentacija, od čega 12 muških i 8 ženskih. Večerašnjem su događaju, koji je prenošen u sve zemlje koje sudjeluju na prvenstvu, prisustvovali i čelni ljudi LEN-a, Hrvatskog vaterpolo saveza i Hrvatskog olimpijskog odbora, predstavnici hrvatske ženske i muške vaterpolo reprezentacije, predstavnici vaterpolo saveza svih zemalja sudionica, te predstavnici Grada Zagreba, domaćina prvenstva, i brojni obožavatelji tog vodenog sporta. Publiku su uz bogat program zabavljali Neno Belan i „Fiumensi", Goran Karan i grupa „Vagabundo", te glumci mjuzikla „Za dobra stara vremena". Osim toga, Goran Karan je uz pratnju klape „Tragos" pred prepunim Trgom izveo i novu himnu Europskog prvenstva. Hrvatska muška vaterpolska reprezentacija nastupit će na 29. europskom prvenstvu, koje će se igrati na otvorenom bazenu Mladosti na Savi, u skupini A u kojoj će joj suparnici biti selekcije Crne Gore, Italije, Rumunjske, Španjolske i Turske. U skupini B igrat će Srbija, Mađarska, Rusija, Njemačka, Grčka i Makedonija. To je odlučeno na ždrijebu koji je večeras održan na Trgu bana Jelačića. Obavljen je i ždrijeb skupina ženskog turnira, a hrvatska reprezentacija svrstana je u skupinu A s ekipama Rusije, Italija i Grčke, dok su u B skupini Španjolska, Mađarske, Nizozemska i Njemačka. Samo pobjednici skupina izborit će direktni plasman u poluzavršnicu dok će se u muškoj konkurenciji za plasman među četiri najbolje momčadi boriti drugoplasirane i trećeplasirana reprezentacija iz skupina. Izbornik naše muške reprezentacije Ratko Rudić istaknuo je kako je skupina A nešto teža, jer je u njoj jaka reprezentacija Španjolske, ali da je cilj naše reprezentacije osvojiti prvo mjesto u skupini koji bi joj donio dan odmora prije odlučujuće polufinalne utakmice. Muška reprezentacija će otvoriti prvenstvo utakmicom protiv Crne Gore, a djevojke utakmicom protiv Rusije.

