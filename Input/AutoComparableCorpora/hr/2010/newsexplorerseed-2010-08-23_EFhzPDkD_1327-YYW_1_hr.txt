Alvin Dean Sanders (J. Foxx), zajedno s bratom Steviejem (M. Epps) sitni je prevarant. No Alvina pri jednoj bezazlenoj pljački uhite i on završi u zatvoru. Ćeliju dijeli s profesionalnim lopovom Johnom Jasterom (R. Pastorelli), koji je sa svojim partnerom ukrao 42 milijuna dolara u zlatu iz federalne banke u New Yorku. Jaster prije no što umre otkrije Alvinu gdje je skrio zlato od svog psihopatskog partnera Bristola (D. Hutchison). Tako policija, na čelu s agentom Edgarom Clenteenom (D. Morse), pušta Alvina iz zatvora, nadajući se da će preko njega uhititi Bristola. Alvin ni ne sluti da je upravo postao mamac u igri mačke i miša između policije i psihopatskog ubojice koji mu je na tragu... Redatelj Antoine Fuqua i prije svog dugometražnoga prvijenca Elitni ubojice (1998.), kojim je privukao pažnju šire javnosti, bio je cijenjeni redatelj glazbenih spotova (Coolio, Toni Braxton). Njegovim drugim filmom Mamac publika i kritika prepoznale su njegov talent, trećim - Dan obuke (2001.) prikupio je i Oscara i nominacije; slijedio je nešto manje uspješan Suze boga sunca (2003.) i kino-hit Kralj Artur (2004.). Mamac je pak vrhunski zabavna akcijska triler-komedija, koja je među širu publiku inaugurirala ovogodišnjeg dobitnika Oscara i Zlatnog globusa za najbolju mušku ulogu - Jamieja Foxxa, također nominiranog i za sporednu ulogu u Mannovu filmu Collateral. Foxx je u Mamcu ostvario iznimno komičnu rolu, zabavnu i inteligentnu, gotovo histeričnu i uistinu je glavna atrakcija filma. Jamie Foxx se upravo ovdje pokazao kao karizmatičan komičar s izrazitim mogućnostima.

