Iznenađena planovima Izraela o izgradnji novih naselja te novim nasiljem u palestinskim područjima, u Moskvi je u petak zasjedala tzv. četvorka za Bliski istok, koju čine predstavnici EU-a, SAD-a, Rusije i UN-a, prenosi Deutsche Welle. Ministrica vanjskih poslova EU-a Catherine Ashton, ministrica SAD-a Hillary Clinton, ruski ministar Sergej Lavrov te predstavnici UN-a glavni tajnik Ban Ki Moon i posebni predstavnik za Bliski istok Tony Blair, pokušavaju potaknuti Izraelce i Palestince na nove mirovne pregovore. Kako je priopćeno iz američkog State Departmenta, četvorka će pokazati "međunarodnu podršku" izravnim pregovorima. Palestinci su se prošlog tjedna povukli iz izravnih pregovora, nakon što je Izrael tijekom posjeta američkog potpredsjednika Joea Bidena najavio izgradnju 1.600 novih stanova u okupiranom istočnom dijelu Jeruzalema. U noći s četvrtka na petak (18./19.3.) su izraelski borbeni zrakoplovi napali ciljeve u Pojasu Gaze. Prije toga je u raketnom napadu militantnih Palestinaca u jednom pograničnom izraelskom mjestu ubijen radnik. Kvartet za Bliski istok je priopćio da bi mirovni pregovori između Izraelaca i Palestinaca trebali rezultirati sporazumom u roku od 24 mjeseca. To je nakon sastanka kvarteta danas (19.3.) u Moskvi izjavio glavni tajnik UN-a Ban Ki Moon. On je kazao da bi ovakav dogovor okončao "okupaciju koja je započela 1967. te rezultirala pojavom neovisne, demokratske i uvjerljive palestinske države koja u miru i sigurnosti živi pored Izraela i drugih susjeda". Kvartet je pozvao Izrael da "zamrzne" sve svoje aktivnosti oko naseljavanja. On je kritizirao i nedavnu najavu Izraela da će graditi nova židovska naselja u istočnom Jeruzalemu. Pripajanje istočnog Jeruzalema nije priznala međunarodna zajednica, rekao je glavni tajnik UN-a nakon sastanka. Palestinci su pozdravili ovu osudu izraelskih planova izgradnje novih naselja, dok je izraelska strana komentirala da osuda umanjuje mogućnosti postizanja mirovnog sporazuma. No ni napad militantnih Palestinca nije ostao bez službene osude četvorke. Europska ministrica vanjskih poslova Catherine Ashton upravo se bila nalazila u posjetu Pojasu Gaze kada je jučer (18.3.) palestinska raketa pala na obližnji kibuc i usmrtila tajlandskog radnika.

