Britanski istražitelji objavili su da je bomba u poštanskom paketu, otkrivena prošloga mjeseca u britanskoj zračnoj luci East Midlands, trebala biti detonirana iznad istočne obale Sjedinjenih Država. Scotland Yard je u priopćenju naveo kako forenzički dokazi pokazuju da je uređaj, izvorno poslan iz Jemena preko Koelna, bio namješten za aktiviranje u vrijeme kada je zrakoplov trebao biti iznad teritorija SAD-a. Američke i britanske vlasti rekle su da su jedva spriječile zavjeru terorista iz Jemena koji su dvije snažne bombe s plastičnim eksplozivom PETN skrili u toner za printer i poslali dostavom tvrtki UPS i FedEx na adrese u Chicagu. Jedna je bomba pronađena u East Midlandsu, druga u objektu FedExa u Dubaiju. Glasnogovornik Bijele kuće Nicholas Shapiro zahvalio je britanskim dužnosnicima na pomoći nazivajući ih vrlo profesionalnima. Pohvalio je napore obavještajnih i policijskih službi Velike Britanije, Ujedinjenih Arapskih Emirata, Saudijske Arabije i SAD-a. Vlasti će nastaviti raditi zajedno na suzbijanju prijetnje koju predstavlja Al-Qa'ida Arapskog poluotoka, rekao je Shapiro. Vlasti su pretpostavljale da su bombe trebale eksplodirati kada stignu na adrese sinagoga u Chicagu, ali su britanski istražitelji utvrdili da su mogle eksplodirati i ranije, šest ili sedam sati nakon polaska iz Velike Britanije, kada bi zrakoplov bio iznad istočne obale SAD-a, prenosi Hina.

