U dvorištu zloglasnoga teheranskog zatvora Evin ujutro je obješena Iranka Shahla Jahed, javio je BBC. Nisu je spasili ni brojni apeli međunarodne zajednice niti žalbe njezinih odvjetnika. Usmrćena je onako kako se u Iranu najstrože kazne redovito izvršavaju. Naime, Shahla je 146. osoba u Iranu nad kojom je u ovoj godini izvršena smrtna kazna. Uglavnom su to vješanja, a nerijetko se žrtve vješaju na kranovima dizalica da ne bi dodatno bile ponižene. Zvala iz zatvora Ni tisuće pisama s molbom za pomilovanje koje su iranskom predsjedniku Mahmudu Ahmadinejadu, vladi, sudskim vlastima i veleposlanstvima stizale od aktivista diljem svijeta nisu pomogle da se ženi osuđenoj za ubojstvo svoje suparnice, prve supruge poznatoga iranskog nogometaša Nassera Muhammada-Khanija, spasi život. – Pokušali smo sve što se moglo učiniti, ali jednostavno nismo uspjeli. Shahla Jadeh nazvala me je prekjučer telefonom iz zatvora u Teheranu, plačnim mi glasom zahvalila za sve što sam učinila te mi rekla da su joj upravo uručili odluku o pogubljenju vješanjem. Bilo nam je jasno da je to naš posljednji razgovor i da više ne postoji nikakva nada – kazala je za Večernji list Mina Ashadi, koja se već nekoliko godina bori i za spas Sakineh Ashtiani, kojoj prijeti kamenovanje zbog preljuba. Kako kaže, jučerašnje pogubljenje samo je jedno u nizu nebrojenih smaknuća žena u Iranu, zemlji u kojoj se, uz Kinu, godišnje izvrši najviše smrtnih kazni na svijetu. – Do točnih podataka jako je teško doći, ali broj pogubljenih jako je velik. U svibnju je smaknuta Shirin Alam Holi, optužena za povezanost s iranskim Kurdima. Njezino je ime relativno poznato na Zapadu jer je riječ bila o političkoj zatvorenici. No broj pogubljenih žena neusporedivo je veći, a smrtnu kaznu dobivaju iz različitih razloga – zbog preljuba i navodnog nemorala te svog političkog angažmana – kaže Ashadi. Prema nepotpunom popisu kojim njezina organizacija raspolaže, od 1980. samo kamenovanjem ubijeno je više od 150 osoba, od čega su gotovo polovica žene. Na toj je listi i Saeideh, kojoj je u vrijeme kamenovanja 2008. bilo samo 14 godina, a kamenovao ju je vlastiti otac. Presuda bila poništena Jučer pogubljena Shahla Jadeh optužena je da je prije šest godina nožem izbola prvu ženu svog supruga, vrhunskog nogometaša Nassera Muhammada-Khanija. Tijekom istražnog postupka Shahla je priznala ubojstvo, no na suđenju je priznanje povukla. Unatoč svemu, osuđena je na smrtnu kaznu. Presuda je poništena 2008. zbog proceduralne pogreške, no na prošlogodišnjem ponovljenom procesu sud je kao dokaz uzeo njezino prvotno priznanje i ponovno je osudio na smrt. Međunarodne organizacije, uključujući i Amnesty International, apelirale su na iranske vlasti da joj poštede život, no uspjeha nije bilo.

