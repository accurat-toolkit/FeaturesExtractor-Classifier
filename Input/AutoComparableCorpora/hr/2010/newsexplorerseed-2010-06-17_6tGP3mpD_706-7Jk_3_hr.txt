Vijesti iz francuskog kampa sugerirale su da se izbornik Raymond Domenech sakrio u mišju rupu i dopustio totalni igrački raspašoj u svlačonici, pa je logično bilo očekivati nihilistički raspoloženu Francusku. Međutim, početak je bio drukčiji... Francuzi su dobro ušli u meč i već na startu su propustili dobru priliku. Gourcuff je podvalio dobru loptu natrčalom Gignacu koji je otprve tukao, ali je vratar Josephs odbio loptu. U 12. minuti Francuzi su mlako tražili jedanaesterac pozivajući se na domaćinovu igru rukom u kaznenom prostoru, a nakon toga su nastavili kontrolirati igru i držati loptu u posjedu. Činilo se da će Francuska aktivnu igru okruniti pogotkom, ali onda se dogodilo iznenađenje prilikom prvog ozbiljnoj domaćinova izleta u napad. U 20. minuti nakon kornera Khumalo je skočio nebu pod oblake, pod njegovim koljenima ostala je kompletna francuska obrana i vratar Lloris koji je loše procijenio let lopte. Domaći stoper se u zraku naklonio i glavom pospremio loptu u mrežu. Sljedeći zračni dvoboj bio je koban za francusku igru jer je tom zgodom (26. minuta) Gourcuff neoprezno laktom u lice pogodio suparničkog nogometaša. Sudac mu je bez oklijevanja pokazao put u svlačionicu. Demoralizirana Domenechova momčad uskoro je matirana po drugi put. Dogodilo se to u 37. minuti nakon duže akcije i Parkerova ubačaja s lijevog boka. Napadač Mphela se iskrao Clichyjevoj pratnji i praktično s gol-crte ugurao loptu u mrežu. Stadion je proključao jer su s druge utakmice stizale vijesti o vodstvu Urugvaja. JAR je teoretski bio u igri, ali Francuska ipak nije dopustila da se njezina igra raspadne po šavovima. Najbliže trećem golu domaćin je bio u 57. minuti kada je Mphela pokušao udarcem s distance, ali je Lloris pročitao njegovu namjeru. Igra se potom razvodnila, a u 70. minuti je Francuska oduzela domaćinu nadu da će se senzacija dogoditi i JAR doskočiti u osminu finala. Tada je, naime, Malouda okrunio golom lijepu akciju i dodavanje Riberyja za 1-2. Do kraja smo vidjeli još nekoliko atraktivnih pokušaja razigranog Tshabalale, ali ništa se bitnije nije promijenilo. Reprezentacije JAR-a i Francuske prve su dvije momčadi koje se opraštaju od Svjetskog prvenstva... Izborniku Parreiri ovo je bilo šesto Svjetsko prvenstvo na kojem vodi neku reprezentaciju. Protiv Francuske je s domaćinom ove smotre upisao prvu pobjedu, ne računajući one koje je ostvario kao izbornik svog Brazila. - Sretan sam što sam radio za ovu zemlju, koja me je podržala. Puno vam znači kada ti ljudi kažu da su ponosni na tvoj rad. Iako nismo ušli u osminu finala, ostvarili smo veliki uspjeh. Reprezentativci Južnoafričke Republike napravili su jako puno za mene u ovih sedam mjeseci, u ovom mome drugom mandatu. Puno im hvala na tome, sretan sam zbog njih – rekao je u emotivnom govoru iskusni brazilski stručnjak. Parreira je u studenom prošle godine drugi puta u kratkom razdoblju sjeo na klupu Južnoafričke Republike. - U tom razdoblju smo u 15 utakmica upisali samo jedan poraz. Ako zbog ičega imam pravo biti ponosan, onda je to zbog činjenice što sam ovoj momčadi udahnuo identitet. Sada se igrači moraju okrenuti sljedećem Afričkom kupu nacija, a onda i kvalifikacijama za sljedeće Svjetsko prvenstvo u mom Brazilu. Rekao sam igračima da bi ih rado vodio na sljedećem Mundijalu. Čekat ću ih! - zaključio je Parreira. Kirsten Nematandani, predsjednik Južnoafričkog nogometnog saveza, najavio je da će Parreirin nasljednik biti imenovan i prije završetka ovog Svjetskog prvenstva... Svjetsko nogometno prvenstvo, 3. kolo, skupina A: Urugvaj - Meksiko 1-0(Suarez 43) JAR – Francuska 2-1 (Khumalo 20, Mphela 37 / Malouda 70) Redoslijed: 1. Urugvaj 7 bodova (gol-razlika 4-0), 2. Meksiko 4 (3-2),3. JAR 4 (3-5), 4. Francuska 1 (1-4) Broj preporuka: 0 Objavi na Facebooku FACEBOOK KOMENTARI

