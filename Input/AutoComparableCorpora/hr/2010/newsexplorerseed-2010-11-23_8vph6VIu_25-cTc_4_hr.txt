Hrvatski sabor raspravljao je o izvješću o provođenju Ustavnog zakona o pravima nacionalnih manjina te o sredstvima koja su za tu svrhu izdvojena iz državnog proračuna za 2009. godinu. Potpredsjednik Vlade Slobodan Uzelac rekao je kako izvješće pokazuje daljnji napredak u ostvarivanju prava nacionalnih manjina, a najveći je, dodao je, postignut u obrazovanju te ostvarivanju kulturne autonomije kroz rad udruga i ustanova nacionalnih manjina. Stalno povećanje sredstava za ostvarivanje prava nacionalnih manjina pozitivnim je ocijenila i Europska komisija, istaknuo je Uzelac. Naveo je da su u prošloj godini, sa 157 milijuna kuna, u odnosu na 2008. povećana za jedan posto. Dobre norme valja i dalje pretvarati u životnu stvarnost, ustvrdio je potpredsjednik Vlade. Većina saborskih klubova poduprla izvješće Većina saborskih klubova poduprla je izvješće o provedbi Ustavnog zakona o pravima nacionalnih manjina u 2009. Slažu se da je po legislativi koja jamči manjinska prava Hrvatska dosegla visoku razinu, ali su pozvali na učinkovitiju provedbu tih propisa. Izvješće je najviše kritizirao Šime Lučin. U ime SDP-a izrazio je nezadovoljstvo što se i u sedmoj godini provedbe Ustavnog zakona zaključuje da Hrvatska bilježi znatan napredak u ostvarivanju prava manjina, iako se Ustavni zakon, naglasio je, nedovoljno provodi. Prozvao je Vladu da je izdvajanje proračunskog novca, i to bez jasnih kriterija, jedino što čini na osiguranju provedbe manjinskih prava. Da bi nacionalne manjine koristile prava, moraju neki put podnijeti i zahtjev jer nemaju obvezu korištenja tih prava, upozorio je Uzelac. Je li SDSS podupro proračun zbog političke trgovine? Pojedinačnu saborsku raspravu obilježio je SDP-ov zastupnik Nenad Stazić. On u osiguravanju proračunskog novca za Zajednicu vijeća općine Vukovar, koja ne postoji kao pravni subjekt, vidi opasnost da je riječ o političkoj trgovini radi novca. Neću govoriti o političkom aspektu, da li se stvara ili ne, je li to put obnove krajine. Opasnost vidim u nečem drugom. U političkoj trgovini radi novca. Je li ovih 1,5 milijuna kuna bila cijena za jučerašnje izglasavanje proračuna, upitao je. Iz HDZ-a i SDSS-a to su opovrgnuli. Dinko Burić iz HDSSB-a također je upozorio da postoji problem racionalnog i namjenskog trošenja sredstava. Rekao je kako je država za kupnju stanova i kuća pripadnicima srpske nacionalne zajednice tijekom 2008. izdvojila 1,5 milijardi kuna, a tijekom 2009. još jednu milijardu, dok se istodobno dignula prašina i buka oko 30 milijuna kuna godišnje pomoći Hrvatima u BiH.

