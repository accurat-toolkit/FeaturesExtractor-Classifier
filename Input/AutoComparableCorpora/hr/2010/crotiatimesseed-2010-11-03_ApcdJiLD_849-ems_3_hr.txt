Obožavatelji Lady Gage došli su na svoje. Ne samo da mogu početi odbrojavati dane do njezina koncerta u petak u zagrebačkoj Areni nego i sate! Noćenje u Esplanadi Madonna 21. stoljeća neće nas svojim boravkom počastiti koji dan prije spektakla. Sa svitom od 130 ljudi koji skrbe o njoj i njenoj turneji “Monster Ball”, Gaga u Zagreb dolazi na sam dan koncerta direktno iz Belfasta. Kako neslužbeno doznajemo, u hrvatskoj metropoli američka će megazvijezda ostati jedan dan i prespavati u hotelu The Regent Esplanade Zagreb, a potom ide u Budimpeštu, u kojoj novi koncert ima već 7. studenoga. Iako se zbog ekscentričnosti svoje pojave doima kao razmažena i prezahtjevna diva, sudeći prema skromnim željama koje joj u Zagrebu moraju biti udovoljene, Lady Gaga nije takva. – Poprilično je jednostavna i samozatajna i ne traži puno – kazala nam je Sanja Ajdinovski iz Lupa promocije, organizatora zagrebačkog događaja sezone, i nastavila: – Sve što je tražila jest 500 kilograma leda u Areni i obvezne četiri boce kisika na pozornici. Iako je garderoba u dvorani dobro čuvana i zaključana, Gaga je tražila da se na vrata stave dodatni lokoti. Pjevačica nema ni prehrambenih prohtjeva jer sa sobom vodi i svoj catering i kuhare. Dakle, cijelu svoju mašineriju ima samo za sebe pa nije čudno da svi ti ljudi i oprema teška 70 tona, koja će visjeti s krova Arene, u Zagreb dolaze u 30 tegljača i 13 autobusa. “Poenta ovoga što radim jest to da za svoje obožavatelje stvorim prostor u kojem će moći slaviti ono što jesu. Kao tinejdžerica nisam se uklapala ni u jedno društvo i osjećala sam se kao frik. Svi koji se tako osjećaju u meni imaju prijatelja”, kaže Lady Gaga za svoje obožavatelje, takozvane little monsterse i stavlja ih u prvi plan svoga rada. A upravo oni, modno ekscentrični kao i njihov uzor, a kojih i u Hrvatskoj ima velik broj, uoči koncerta imaju svoje slatke brige. Fanovi joj najvažniji – Dobivamo puno mailova, među kojima je bio i onaj zabrinute djevojke koja će na koncert doći s limenkama koje će na njezinoj frizuri “glumiti” uvijače, pa je zabrinuta hoće li zbog mjera opreza na ulazu uopće moći ući na koncert – kažu u Lupi. Pa svima koji pripremaju sličan outfit organizatori poručuju da će moći slobodno ući – samo ako na sebi ili sa sobom ne budu imali predmete kojima je nekoga moguće ozlijediti!

