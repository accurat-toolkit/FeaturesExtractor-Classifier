Njemačka - Španjolska, 20:30 Mihaela Bradovski: Njemačka na ovom Prvenstvu igra lijepo i efikasno, no prije svega disciplinirano i strpljivo i za razliku od Španjolske nema toliki teret na leđima. Europski su prvaci teže od očekivanog prošli skupinu, Casillas je spašavao momčad od portugalskih kontri, a Nijemci su za razliku od Portugalaca sposobni zabiti na taj način. I do nekoliko puta. Naslov igrača utakmice protiv Paragvaja također više govori o važnosti spomenutog vratara nego svih ofenzivaca. Španjolsko traženje pobjede kao posljedica spomenutog pritiska otvorit će im prostor i tu vidim onu razliku koja će donijeti pobjedu. Dok Furija mora dobiti, Nijemci ostavljaju dojam da uživaju u svakoj minuti utakmice bez obzira gdje im je kraj. Osim toga, hobotnica Paul već je pogriješila vezano baš za Španjolce, možda je vrijeme i za drugi kiks. Prognoza: Prolaz Njemačke (dosadašnji učinak: 7-13) Bernard Jurišić: Počeo bih objašnjenje svoje (Bogu hvala) posljednje prognoze ovog Svjetskog prvenstva citatom jedne od izreka Miroslava Blaževića. "Je*o čovjeka koji ne mijenja mišljenje". Prije početka Prvenstva Španjolsku sam vidio kao prvog favorita, ali isto tako sam vidio i nekog od Afrikanaca u polufinalu, pa onom Asamoahu Gyanu još nisam oprostio što mi je totalno srozao prognozerski skor. Nijemci neće imati tog klinca Müllera, ali i bez njega mislim da mogu srušiti europske prvake i uzvratiti im za poraz u finalu Eura 2008. Mentalna snaga Nijemaca veliki je bonus u ovakvim utakmicama, čak i kad im u prvih 11 "pravi" Nijemci gotovo i nisu u većini. Inače nisam hazarder, ali ovog puta ću sve staviti na Nijemce. Usprkos hobotnici i nekom osjećaju u stomaku koji mi kaže da ću se prevariti - Sieg Deutschland! Prognoza: Pobjeda Njemačke (dosadašnji učinak 7-13) Borna Rupnik: Došao je i taj dan kada čovjek u svrhe prognoziranja jednostavno poželi postati hobotnica i olakšati si posao. I Nijemci i Španjolci imaju itekako dobre argumente za prolaz u finale: Španjolci pobjedničke navike unatoč kašljucanjima, ubojitog Davida Villu, spoznaju da kad svi ustanu na pravu nogu svojom igrom mogu pobijediti bilo koga te impresivan sastav prepun pojedinačnog i momčadskog potencijala. Nijemci na ovom prvenstvu igraju vjerojatno i najljepši, teško zaustavljivi kombinatorni nogomet, Englesku i Argentinu pregazili su poput školaraca, uigranost im je na zadivljujuće visokoj razini te pucaju od samopouzdanja. No, kako sam prije početka prvenstva vidio Španjolsku na tronu, a vjerujem da nogometaši Vicentea del Bosquea još nisu pružili svoju najbolju utakmicu na prvenstvu i da će im nešto otvorenija njemačka igra više odgovarati od ranijih protivnika, držat ću se Furije. Naravno, mislim da nema potrebe naglašavati kako ne bih ostao nimalo iznenađen ni razočaran dobije li Njemačka. Prognoza: Prolaz Španjolske (dosadašnji učinak 10-10)

