Papino pastirsko pismo irskim katolicima u kojem progovara o spolnom zlostavljanju maloljetnika od strane nekih svećenika objavljeno je 20. ožujka. Papa je pismo potpisao na blagdan svetog Josipa i moli da se cijelo pomno čita. Draga braćo i sestre Crkve u Irskoj, s velikom zabrinutošću pišem vam kao pastir opće Crkve, tim riječima papa Benedikt XVI. započinje pismo, izražavajući duboku uznemirenost i zgražanje nad slučajevima zlostavljanja, kriminalnim činima, kao i zbog često neprikladnog odgovora Crkve u Irskoj. Benedikt XVI. dijeli s vjernicima osjećaj izdaje a predlaže „put ozdravljenja, obnove i zadovoljštine". S problemom, koji nije specifičan, tvrdi Papa, za Irsku ni za Crkvu, treba se odvažno i odlučno sučeliti. Neka se nitko ne zavarava, istaknuo je Benedikt XVI., da će se ta mučna situacija riješiti u kratko vrijeme. Učinjeni su pozitivni koraci naprijed, ali je ostalo puno više toga što valja učiniti. Potrebna je ustrajnost u molitvi, s velikim pouzdanjem u iscjeljujuću snagu Božje milosti, potiče Sveti Otac. Crkva u Irskoj prije svega mora pred Gospodinom i pred drugima priznati teške grijehe počinjene protiv nebranjenje mladeži. Papa moli sve da se sjete brojnih Iraca koji su po Europi i u svijetu širili evanđelje sve do žrtve vlastita života kako bi Kristu ostali vjerni u velikodušnome zauzimanju za najsiromašnije. Podsjeća na opći kontekst sekularizacije u koji valja smjestiti tu pojavu, tvrdeći da je bila težnja, vođena dobrom ali pogrešnom nakanom, da se izbjegne kaznene postupke u slučaju neregularnih kanonskih situacija. Papa navodi niz čimbenika koji su u pozadini tog problema: neprikladne procedure za određivanje podobnosti kandidata za svećeništvo i redovništvo; nedovoljna ljudska, moralna, intelektualna i duhovna izobrazba u sjemeništima i novicijatima; težnja u društvu da se povlašćuje kler i druge osobe na vlasti te prekomjerna zabrinutost za dobar glas Crkve, da se izbjegnu sablazni, što je dovelo do neprimjenjivanja važećih kanonskih kazni i zaštite dostojanstva svake osobe. Treba hitno preispitati čimbenike, piše Papa, koji su prouzročili vrlo tragične posljedice za život žrtava i njihovih obitelji a do te su mjere zatamnili svjetlo evanđelje što nisu stigla učiniti ni stoljeća progona, primijetio je Benedikt XVI. Podsjećajući kako se već u raznim prigodama susreo sa žrtvama zlostavljanja te da je spreman to i ubuduće činiti, njima se ponovno obraća otvorena srca. Užasno ste trpjeli, piše Papa, zbog toga sam jako žalostan. Znam da ništa ne može izbrisati zlo koje ste podnijeli. Iznevjereno je vaše pouzdanje, ucviljeno vaše dostojanstvo. Mnogi su od vas iskusili, kad ste se dovoljno odvažili da govorite o tome što vam se dogodilo, da vas nitko nije slušao. Vi koji su pretrpjeli zlostavljanja u ustanovama, morali ste doživjeti kako nije bilo načina da izbjegnete svoje patnje. Razumljivo je da s mukom opraštate ili da se mirite s Crkvom. Otvoreno priznajem u ime Crkve da svi osjećamo sram i grižnju savjesti, ujedno vas molim da ne gubite nadu. U zajedništvu Crkve srećemo osobu Isusa Krista, koji je i sam bio žrtva nepravde i grijeha. Poput vas i On još nosi rane svoje nepravedne patnje. On shvaća dubinu vaše patnje i trajanje njezina učinka u vašim životima i odnosima s drugima, uključujući odnos s Crkvom. Znam da je nekima od vas nakon svega što se zbilo teško ući u crkvu. Ipak, iste Kristove rane, preobražene njegovom otkupiteljskom patnjom, su oruđe kojim je skršena moć zla a mi se rađamo na novi život i nadu, ustvrdio je Sveti Otac. Čvrsto vjerujem u ozdravljujuću moć njegove žrtvene ljubavi – i u najmračnijim i beznadnim situacijama – koja donosi oslobođenje i obećava novi početak. Obraćajući se vama kao pastir, zabrinut za dobro sve djece Božje, ponizno vas molim da razmislite o svemu što sam vam rekao. Molim se da uzmognete, približavajući se Kristu i sudjelujući u životu Crkve, ponovno otkriti beskrajnu ljubav Kristovu prema svima vama. Nadam se da ćete tako moći pronaći pomirenje, posvemašnje ozdravljenje i mir, piše Sveti Otac. Papa se također obraća svećenicima i redovnicima koji su spolno zlostavljali mlade. Iznevjerili ste povjerenje koje su nevini mladi i njihovi roditelji stavili u vas. Poradi toga morate odgovarati pred svemogućim Bogom, kao i pred sudovima koji su za to ustanovljeni. Izgubili ste poštovanje irskoga naroda, a osramotili ste i obeščastili svoju braću. Svećenici su prekršili svetost sakramenta svetoga reda, po kojemu je Krist nazočan među nama i u našem djelovanju. Zajedno s ogromnom štetom nanesenom žrtvama, velika je šteta učinjena Crkvi i javnom poimanju svećeništva i redovničkoga života, piše Papa pozivajući ih da se pokaju jer otkupiteljska Kristova žrtva ima moć oprostiti čak i najveći grijeh, a izvući dobro i iz najvećega od zala. Božja pravednost ujedno zahtijeva da odgovaramo za svoja djela, ne tajeći ništa. Otvoreno priznajte svoju krivicu, dodaje Papa, stavite se na raspolaganje pravdi, ali ne gubite nadu u milosrđe Božje, istaknuo je Benedikt XVI. Obraćajući se pak roditeljima, Papa s njima dijeli zaprepaštenje „u spoznaji užasnih stvari koje su se zbile u mjestu koje je moralo biti sigurna sredina za sve, te potvrđuje činjenicu da Crkva primjenjuje u posljednjim godinama usvojene mjere za zaštitu mladih u župskim i odgojnim sredinama. Vi ćete u Crkvi naći Isusa Krista", ustvrdio je Benedikt XVI. Obraćajući se pak svećenicima i redovnicima u Irskoj, od koji su brojni razočarani, izbezumljeni i srditi zbog načina kako su se poglavari sučelili s problemom, primijetio je kako se brojni osobno osjećaju obeshrabreni, čak napušteni, „u očima nekih krivi ste jer ste svećenici, gledaju vas kao da ste na neki način odgovorni za tuđa zlodjela". U ovo vrijeme patnje… pozivam vas da potvrdite svoju vjeru u Krista i ljubav prema Crkvi. Tako ćete svima pokazati da je milost u izobilju tamo gdje obiluje grijeh, istaknuo je Benedikt XVI. Sveti se Otac u pismu također obraća i biskupima. Ne može se zanijekati, piše Papa, da su neki od vas i vaših prethodnika učinili veliki propust, katkada jako velik, u primjeni odavno usvojenih propisa kanonskoga prava koji se odnose na zlodjela zlostavljanja mladih. Počinjene su ozbiljne grješke u pristupu optužbama. Shvaćam da je bilo teško shvatiti opsežnost i složenost problema, pribaviti pouzdane informacije i donijeti pravedne odluke na temelju oprečnih savjeta stručnjaka. Međutim, treba priznati da su počinjenje teške grješke u prosuđivanju i da je bilo propusta vlasti. Sve je to ozbiljno ugrozilo vašu vjerodostojnost i učinkovitost. Cijenim vaše uložene napore da nađete lijek za prošle grješke i da se zajamči kako se one ne bi ponovile. Jedino odlučno, transparentno i pošteno djelovanje može vratiti poštovanje i dobrohotnost Iraca prema Crkvi, istaknuo je Sveti Otac. Papa moli sve katolike u Irskoj da nađu nove putove – u sve više sekulariziranome društvu – za prenošenje mladima ljepote i bogatstva prijateljstva s Isusom Kristom u zajedništvu s njegovom Crkvom. Sveti Otac predlaže stvarne pothvate za suočavanje sa situacijom: poziva sve da u sve petke kroz godinu čine pokoru za grijehe zlostavljanja, da ponovno otkriju sakrament ispovijedi i euharistijsko klanjanje. Najavljuje skori apostolski posjet nekim biskupijama, sjemeništima i redovničkim družbama u Irskoj, a predlaže na nacionalnoj razini misije za sve biskupe, svećenike i redovnike. Sve podsjeća na riječi Arškoga župnika, svetoga Ivana Marije Vianneya, kojemu je posvećena ova svećenička godina: Dobar pastir, pastir po srcu Božjem, najdragocjenije je blago koje dobri Bog maže dati nekoj župi i jedan je od najdragocjenijih darova božanskoga milosrđa. Papa zaključuje pismo s posebnom molitvom za Crkvu u Irskoj: šaljem vam pismo, piše, s ljubavlju jednoga kršćanina kao i vi, užasnut i ranjen svime što se dogodilo u našoj ljubljenoj Crkvi. (kta/ika)

