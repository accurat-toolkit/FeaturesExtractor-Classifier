Na ulazu u dvoranu tlo podrhtava od basova, a zrak bruji od žamora publike koja je ispunila salu u polutami koju povremeno presiječe snop reflektora ili svjetlosni efekat. U sredini okupljene mase je ring, a u ringu dva mladića jedan naspram drugog odmjeravaju se, lagano se krećući i pripremajući se za okršaj. Obučeni su sportski, ali ne u bokserske gaćice ili neku borilačku opremu: nose dukserice, široke trenerke i bejzbol kape – jedan od njih okrenutu naopačke. Na ring izlazi najavljivač i predstavlja borce, popraćen navijanjem publike. Sve se na trenutak smiruje i utišava, a onda se na sudijski znak gromoglasan ritam prolomi prostorijom. Borci se pokreću i jedan drugog naizmjence bombarduju ubitačno brzim rafalima rima i ... Da, vi prisustvujete velikom finalu bh. Red Bull MC Battlea! Šesnaest MC-ijeva iz cijele BiH okupiće se u amfiteatru Doma mladih Sarajevu u petak 23. aprila u 21h, kako bi u borbi jedan-na-jedan odlučili ko je od njih najbolji. Amfiteatar Doma mladih odzvanjaće pumpajućim ritmovima i moćnim basovima koji će služiti kao podloga MC-ijevima dok se u Red Bull MC Battle ringu bore za titulu najboljeg i traže šansu da postanu novi Maajka, Frenkie ili General Woo. Kako učestvovati: svaki MC koji želi da učestvuje u takmičenju, do 15. aprila treba zakačiti svoj audio ili video snimak na www.myspace.com/redbullmcbattle, a potom na adresu poslati e-mail sa sljedećim podacima: ime, prezime, nickname, grad iz kojeg dolazi i kontakt telefon. Na osnovu pristiglih snimaka, žiri – u sastavu Edo Maajka, General Woo i DJ Soul – će izabrati 16 MC-ijeva koji će se takmičiti u velikom finalu 23. aprila u Sarajevu. Važno je napomenuti da takmičenje nije isključivo freestyle – učestvovati mogu i takmičari sa pripremljenim tekstom. “Hip hop bitka za BiH“ vodiće se u amfiteatru Doma mladih u Sarajevu u petak, 23. aprila, sa početkom u 21h. Voditelj programa biće Frenkie, a za battle trackove zadužen je DJ Oli. Žiri na finalnoj večeri biće, kao i u izboru finalista, u sastavu: Edo Maajka, General Woo i DJ Soul. Pored titule najboljeg, pobjednik Red Bull MC Battlea kao nagradu dobija i snimanje video spota u produkciji produkcijske kuće Yala iz Tuzle. Share: ?

