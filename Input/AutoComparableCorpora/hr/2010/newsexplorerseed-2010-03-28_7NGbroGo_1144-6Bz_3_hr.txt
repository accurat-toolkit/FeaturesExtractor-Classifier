"Držimo kako je najrazboritiji način rješavanja ovoga incidenta da sjever i jug Koreje sjednu zajedno i istraže istinu", rekao je sjevernokorejski veleposlanik Sin Son-ho u pismu meksičkom veleposlaniku pri UN-u Claudeu Helleru, koji trenutno predsjeda vijećem. Agencija Reuters je u srijedu došla do ovoga pisma koje nosi nadnevak 29. lipnja. Zapadne članice vijeća odbacile su ideju o provođenju još jedne istrage rekavši kako je južnokorejska istraga uz međunarodno sudjelovanja polučila uvjerljive rezultate protiv Pyongyanga za kojega Seoul tvrdi kako je potopio brod. Ta istraga je zaključila kako je sjevernokorejski torpedo potopio korvetu Cheonan 26. ožujka pri čemu je poginulo 46 južnokorejskih mornara. Pyongyang je zanijekao svoju odgovornost priopćivši kako su rezultati južnokorejske istrage netočni. Sin je u pismu rekao kako bi 15-člano Vijeće sigurnosti trebalo "poduzeti mjere koje bi mogle navesti SAD i Južnu Koreju da prime inspekcijsku skupinu Povjerenstva nacionalne obrane kako je već predložio DPRK (Sjeverna Koreja), žrtva, kako bi se pomoglo provjeriti 'rezultat istrage' i utvrditi istinu". Glasnogovornik američkog State Departmenta Philip Crowley je rekao novinarima u Washingtonu kako nije potrebna još jedna istraga. S druge strane Južna Koreja u svome pismu vijeću, do kojega je Reuters također došao, kaže kako je potapanje broda kršenje primirja između Sjeverne Koreje i Južne Koreje iz 1953. te kako bi ga trebalo razmotriti povjerenstvo koje nadzire primirje. (hina/metro-portal)

