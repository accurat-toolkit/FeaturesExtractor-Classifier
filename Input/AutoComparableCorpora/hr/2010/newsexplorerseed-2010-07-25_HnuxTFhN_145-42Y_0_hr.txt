Brojka koja je u kasnim poslijepodnevnim satima u subotu (24.07.) obišla svijet bila je 15 mrtvih i 100 ranjenih. Tijekom noći i u ranim satima ta brojka je korigirana na gore: 19 mrtvih i 342 povrijeđenih - koliko teško, još nije poznato. Do tragedije je došlo, kako je policija priopćila, došlo kada su stotine tisuća ljudi krenule prema ulazu na mjestu glavnog festivalskog događanja, nekadašnjem ranžirnom kolodvoru u Duisburgu. Ispred njega se nalaze tuneli dugi oko 200 metara. Rijeka ljudi slijevala se ispred njih iz dva smjera i tu je došlo do izbijanja masovne panike, nastao je stampedo u kojem su ljudi padali, bivali zgaženi, zgnječeni, ugušeni. Neki su padali sa strmih, uskih stepenica i sa zidova, penjući se pokušavajući naći spas. Parada nije prekinuta kako ne bi izbila panika i na ograđenom festivalskom području. Policija je otvorila sve izlaze za nuždu i omogućila da se festivalski prostor napusti i preko autoputa A59 koji je prethodno bio zatvoren iz sigurnosnih razloga. Satima su kroz tunele u kojima se dogodila nesreća krstarila vozila prve pomoći, mrtvačka kola su do ponoći napuštala mjesto nesreće. Povrijeđeni su prebačeni u bolnice i klinike. Oko milijun i pol ljudi došlo je na najpoznatiji tehno-party na svijetu. "Parada ljubavi" ove je godine pod motom "The Art of Love" trebala biti jedna od najvećih i najvažnijih manifestacija programa "Ruhr. 2010" - aktivnosti organiziranih u Rurskoj oblasti koja je ove godine kulturni glavni grad Europe. Mnogi se zato pitaju kako je bilo moguće da se takva masa ljudi pušta samo na jedan ulaz i to na područje koje je predviđeno za 250.000 ljudi? Kritičari, među kojima je i osnivač Loveparadea Dr.Motte, tvrde da je bilo i predvidivo da će tuneli biti "usko grlo" i da bi tamo moglo doći do nekontrolirane gužve. Predstavnici grada i organizatori još uvijek brane cijeli koncept i tvrde da do tragedije nije došlo zbog sigurnosnih propusta već zbog neočekivanog izbijanja panike i spleta nesretnih okolnosti. Odbacuju se i prigovori da policija nije mogla izaći na kraj sa situacijom: u akciji je bilo 4.000 policijaca, priopćeno je, što je trebalo biti dovoljno. Sljedeći Loveparade bio je planiran za ljeto 2011. u Gelsenkirchenu. Mnogi, međutim, vjeruju da je tragedija u Duisburgu i smrt njemačke "parade ljubavi".

