Piše: Dr. Selman ibn Fehd el-Avde Preveo i preuredio: Abdusamed Nasuf Bušatlić Na početku mog izlaganja i govora o, za nas muslimane, najvažnijim događajima u protekloj godini, želim kazati da sam nedavno ponovo boravio u Maleziji na Kongresu islamskog jedinstva i hoću po ko zna koji put da izrazim svoje oduševljenje tom muslimanskom državom, jer je Malezija uistinu zemlja napretka i prosperiteta. Ja inače neprestano ističem pozitivan primjer Malezije i Turske, država koje su nam inspiracija i nada u ovim teškim vremenima, i primjeri uspješnog islamskog projekta. Malezija – simbol muslimanskog progresa Naime, progres i preporod vidljivi su u svim segmentima života u Maleziji. Između ostalog, želim vam kazati da se u Maleziji iz temelja gradi novi grad-metropola koji je samo jedan od vidljivih znakova civilizacijskog napretka, a koji se planira izgraditi do 2020. godine. Također, ne mogu a da ne spomenem svoj susret sa Mahatirom Muhamedom, vođom i nosiocem malezijskog preporoda. Njemu pripadaju najveće zasluge za ono što je Malezija postigla na polju ekonomskog i kulturnog napretka, ali prije svega on je zaslužan za svoj energični pokušaj da radi na izgradnji čovjeka, prije nego na izgradnji i podizanju zgrada i gradova. Znam da on osjeća radost zbog ogromnog uspjeha na polju izgradnje države, ali isto tako znam da je beskrajno tužan zbog neuspjelog pokušaja da promijeni temeljnu stvar na kojoj je toliko radio, a to je promjena svijesti kod malezijskog čovjeka, da on kao takav može i mora biti nosilac sveukupnog civilizacijskog napretka u toj državi. Nažalost, malezijski čovjek se, u većini slučajeva, zadovoljio time da bude kineski službenik i ništa više. Naravno, ne treba smetnuti s uma ni neke negativne pojave u toj državi poput korupcije, mita i raznih drugih oblika kriminala, ali sve te pojave su samo jedna mala crna mrlja na ogromnom bijelom platnu koji se zove Malezija. Čak sam jednom muslimanu koji mi je skrenuo pažnju na te negativnosti rekao da su te informacije vjerovatno tačne, ali ja ne volim da ih čujem, jer ne želim da nestanu naše ambicije i da se tek tako rasprše lijepi snovi koji nam bude nadu u muslimansko bolje sutra. Američko-arapski odnosi: Obamina prva godina vladavine Prošlu godinu je prije svega obilježio dolazak Baracka Obame na čelo SAD-a, i na pitanje koje se često čuje, da li je Obama do sada ispunio ono što je želio i ono što se od njega očekivalo, ja odgovaram: A šta to zapravo Obama želi i šta je to što mi očekujemo i želimo od Obame? Najmanje što mi želimo i očekujemo od Obame jeste da promijeni američku politiku i da je vrati na onaj kurs na kojem je bila prije 11. septembra 2001. To znači da on u najmanju ruku treba učiniti da SAD ne koriste višak svoje sile i neprijateljstva (jer je i ono što su do sada uradili prevršilo svaku mjeru) protiv arapsko-islamskog svijeta. Smatram da je to najrealnije što mi možemo očekivati od Baracka Obame i on je u tom pogledu već povukao neke poteze. Dokaz za to je i slučaj muslimanskog oficira u američkoj vojsci koji je prije izvjesnog vremena ubio nekoliko svojih kolega oficira u vojnom kampu u Americi, počinivši tako strašan zločin. Da se to dogodilo u vrijeme Bushove administracije, možemo samo pretpostavljati kakav bi medijski epilog imao taj događaj. Nema sumnje da bi taj slučaj vratio stvari na sami početak i uništio sav trud na planu stabilizacije i popravljanja odnosa između kršćanskog Zapada i islamskog Istoka, ali pošto sadašnja američka administracija nema apriori neprijateljski stav prema Arapima i muslimanima općenito, taj slučaj se riješio na jedan bezbolan i, rekao bih, vrlo korektan način. Na koncu konca, mi moramo znati da nama ne mogu pomoći ni Amerika ni Obama, kada mi sami sebi ne možemo i ne želimo pomoći u rješavanju međuarapskih nesporazuma i sukoba, kao ni u rješavanju palestinskog, a ni bilo kojeg drugog pitanja i problema koji nas se dotiče. A što se, pak, tiče zatvaranja logora u Guantanamu od strane Obamine administracije, mislim da će oni te zarobljenike premjestiti u neki drugi zatvor ili logor, i možda će priča o Guantanamu biti vremenom zaboravljena, ali je izvjesno da će, u ovakvoj konstelaciji odnosa, ljudi u budućnosti pričati o nekom novom logoru za muslimane koji će imati samo drugačije ime. Afganistan – do kada će biti pod čizmom okupatora I prošla godina je, kao i prethodne, bila obilježena stalnim sukobima u Afganistanu koji iz dana u dan poprimaju sve veće razmjere i koji odnose mnogobrojne živote. Ovih dana je aktuelna priprema za slanje novih američkih trupa u Afganistan, no i pored toga ja želim kazati da Afganistan ne može vječno ostati američki protektorat, i da će se morati naći drugačije rješenje, jer Amerikanci i njihovi saveznici također trpe ogromne gubitke i njihova je krv natopila afganistansku zemlju. Zatim, činjenica je da su opozicione snage, oličene u talibanima i njihovim saveznicima u ekspanziji, dok je u isto vrijeme oficijelna vlada u stanovitoj kontrakciji, zatvorena u sebe i udaljena od naroda. Ovome treba dodati i to da u Afganistanu postoje pojedinci i grupe koji ozbiljno rade na pomirenju i popravljanju odnosa među Afganistancima, jer suludo je i misliti da će se u Afganistanu konstantno liti krv i da će sukobi između vlade i opozicije, ili obrnuto, vječno trajati, jednostavno jezik nasilja i neprijateljstva nekada mora stati. U Maleziji sam imao susret sa šejhom Jusufom Karadavijem i šejhom Abdullahom ibn Bijehom, na kojem smo između ostaloga razgovarali i o pomirenju zavađenih i sukobljenih afganistanskih grupacija. Tom prilikom prisjetio sam se konferencije islamskog jedinstva koja je održana u Tadžikistanu na kojoj je bio prisutan i ministar za vjerska pitanja Afganistana. Naime, on je u potpunosti bio spreman za takvu vrstu pregovora i dao je punu podršku takvim nastojanjima. S tim u vezi, on je, kao bivši student šerijata u Saudijskoj Arabiji, zahtijevao od islamskih učenjaka da ulože maksimum truda kako bi došlo do pomirenja u Afganistanu. Vjerovatno će takva inicijativa nekima nalikovati na spašavanje okupatorskih trupa, što je u jednu ruku i tačno, ali je to prije i poslije svega spašavanje afganistanskog naroda i islama također, jer u Afganistanu postoji 150.000 mesdžida, a danas se samo tri hiljade mesdžida redovno i slobodno koristi za vjerske aktivnosti. Sve dok je situacija tako naelektrisana i dok vlada ratno stanje, u Afganistanu će ozbiljan naučni, ekonomski, kulturni i vjerski napredak biti i ostati samo san. Somalija – međumuslimanski sukob do istrebljenja Na našu veliku žalost, muslimani su danas jedini narod ili ummet koji se međusobno ubija, što potvrđuje i primjer Somalije gdje zaraćene muslimanske skupine vode pravi istrebljivački rat. Allah, dž.š., nam u Kur'anu spominje da je na takvo iskušenje stavio jedino Izraelćane, kako bi na taj način dokazali svoju tevbu i iskreno pokajanje zbog svog obožavanja zlatnog teleta: ''I kada je Musa rekao narodu svome: 'O narode moj, prihvativši tele, vi ste samo sebi nepravdu učinili; zato se Stvoritelju svome pokajte i međusobno se poubijajte.''' (El-Bekare, 54). Upravo je to ono što danas muslimani rade jedni drugima (ali ne da bi izvršili Allahovu naredbu kao Izraelćani, već da bi je rušili) i toliko su neprijateljski raspoloženi jedni prema drugima da ne prihvataju primirje ni prestanak vatre čak ni u toku mjeseca ramazana kako bi ljudi mogli u miru iftariti i klanjati teraviju. I zamislite apsurda, zaraćene muslimanske strane u Somaliji ne prihvataju primirje iz vjerskih razloga. Da ne govorimo da niko od njih ne zna odgovor na pitanje zbog čega ratuju i radi čega se međusobno ubijaju, ta, zemlja im je ionako potpuno uništena i razorena. I možete misliti kakvu će onda predstavu o islamu imati običan čovjek, nemusliman koji u osnovi nije neprijateljski raspoložen prema islamu i muslimanima, kada vidi da je islamski svijet poprište stalnih sukoba i ubijanja, od Somalije do Iraka, i opasnih unutrašnjih trvenja od Sudana do Pakistana i Afganistana. Jednostavno rečeno, danas su muslimanske zemlje u kojima vladaju plemenski sukobi i ratovi postale zemlje očaja i beznađa. Ne mogu a da u kontekstu govora o međumuslimanskim sukobima ne spomenem i onaj sramotni i ponižavajući događaj na fudbalskoj utakmici za kvalifikacije na SP, između Alžira i Egipta. Šta reći nego: mašallah! Mi muslimani ratujemo u vrijeme igre, i igru smo pretvorili u rat, a rat u igru. Da smo bogdo stvari obrnuli, bilo bi nam mnogo bolje. Pakistan – posjedovanje atomske bombe nije garant sigurnosti i uspjeha Pakistan je, unutar mozaika koji se zove svijet islama, priča za sebe. To je jedna od najvećih islamskih država koja je još davno utemeljena na principima islama (storija o njenom utemeljitelju Muhammedu Ali Dženahu, umro 1949. godine, svima je dobro poznata). Osim toga, Pakistan je jedna od rijetkih muslimanskih država koja ima atomsku bombu i na osnovu tog primjera mi zapravo otkrivamo da poenta nije u posjedovanju nuklearnog naoružanja, kao što mnogi od nas misle, niti pak u posjedovanju vlasti, na koju poseban naglasak stavljaju neke grupacije muslimana tvrdeći da je važno osvojiti vlast, a onda je lahko ostvariti cilj i usmjeriti stvari u željenom pravcu. Međutim, Pakistan je praktični primjer i dokaz da faktori kao što su savremeno naoružanje, vlast i brojnost (koji su svakako ključni), sami po sebi ne koriste, već često štete, ukoliko ne postoji jasan program i projekat koji će podržati sve nacionalne skupine i svi građani u jednoj državi. S druge strane imamo također primjer multinacionalne i multireligijske države kakva je Malezija, u kojoj žive Malajci, Kinezi, Indijci, muslimani, budisti i drugi, no i pored toga oni su se uspjeli ujediniti oko zajedničkog općeg cilja i programa i svima je u interesu da se taj program što bolje implementira i ostvari. Dakle, problem nastaje onda kada se život pokuša bazirati na nakaradnom shvatanju koje je svojstveno današnjem arapskom mentalitetu, da u određenom projektu koji meni koristi obavezno mora biti šteta za moga neprijatelja. Iran – hoće li odoljeti američkim imperijalističkim aspiracijama Za Iran možemo kazati isto ono što i za Pakistan. Zašto uvijek zaključujemo i pretpostavljamo da je posjedovanje nuklearnog naoružanja to što će državi priskrbiti sigurnu snagu i prisutnost kao subjekta koji će igrati važnu ulogu na svjetskoj sceni? Upravo obrnuto, spomenuta prisutnost jedne države na svjetskoj političkoj pozornici zavisi prije svega od mogućnosti te države da održi ravnotežu među različitim nacionalnim i vjerskim skupinama kojih u Iranu ima preko 60%, i koje vanjski neprijatelj u datom trenutku može iskoristiti za svoje ciljeve, kao i od očuvanja unutarnje stabilnosti kako ne bi došlo do eskalacija usljed različitih i suprotstavljenih političkih stavova između vlasti i opozicije. U Iranu su trenutačno, iako su opozicija i malobrojniji su, reformisti u boljem položaju od stranke na vlasti, jer su u njihovu partiju i program involvirani najbogatiji i najutjecajniji ljudi, tj. biznismeni i intelektualna i kulturna elita. Zato ne treba da čudi što su toliko utjecajni u društvu. Također, želim kazati da arapski svijet itekako zanima stanje u Iranu, i Arapima je u interesu da Iran kao muslimanska zemlja sačuva svoju unutrašnju stabilnost i da ispravno odgovori na vanjske izazove i aspiracije nekih zapadnih sila. Smatram da će od stabilnosti u Iranu umnogome zavisiti i stabilnost u cjelokupnom islamskom svijetu. Stoga, mi ne smijemo sebi dozvoliti da se na tuđe kuće bacamo kamenjem niti da političko-diplomatske odnose i veze koristimo kako bismo lobirali i vršili utjecaj na neke grupacije da proizvode nered i započinju sukobe i ratove u ovoj ili onoj muslimanskoj državi. Jer, na kraju će se to poput bumeranga vratiti upravo onome ko je izazvao taj sukob. Kao što je rečeno: ''Onaj čija je kuća od stakla, ne treba gađati tuđu kuću kamenjem.'' Ovo se odnosi na Iran, ali i na sve arapske zemlje podjednako, jer u najboljem slučaju kod sviju nas kuće su od stakla. Gaza – tragedija koja priziva ružna sjećanja Ne možemo govoriti o događajima koji su obilježili prošlu godinu a da ne spomenemo tragediju Gaze u Palestini. Tragediju koju nikako i nikada ne možemo smetnuti s uma, iako insan nekada pokuša da to sve prepusti zaboravu. Međutim, slike ubijene djece, raskomadana tijela nedužno ubijenih ljudi, nebrojene dženaze, sa licem zemlje sravnjen grad, sve te slike iznova vraćaju sjećanje i jače su od zaborava. Zatim, međunarodni izvještaji potvrđuju da su i zemlja i voda u Gazi pune različitih otrovnih sastojaka koje imaju negativne posljedice po zdravlje stanovništva, a uzrok tome je upravo stravična agresija na Gazu i tone bojnih otrova koje su cionisti tamo bacili. Ono što je posebno važno naglasiti jeste da je izvještaj Vijeća za ljudska prava potvrdio da su cionisti počinili stravičan genocid nad muslimanima Gaze. A još je važnije to što je jedan od autora i inicijatora tog izvještaja po nacionalnosti Židov. Dakle, taj izvještaj došao je iz pera čovjeka koji pripada narodu čija je vojska počinila zločin, i on je shvatio da suočavanje sa istinom i otvoreno priznanje tog zločina nikako ne znači neprijateljstvo prema Židovima niti antisemitizam. Kao što se i u kulturi arapskog čovjeka također misli da je onaj ko te kritizira obavezno tvoj protivnik i neprijatelj. Ne, nikako! Jer, nekada te i prijatelj može kritizirati kako bi te podstakao na ispravljanje greške i kako bi ti ukazao na pravi put. Švicarska – anticivilizacijski referendum protiv munara Proteklu godinu je izgleda zapečatio referendum protiv gradnje munara koji se nedavno desio u Švicarskoj, a koji bez sumnje predstavlja anticivilizacijski čin par excellence. Osim toga, on je sam po sebi dekadentan i, kada je riječ o suživotu o kojem se na Zapadu toliko govori i nužnosti integracije muslimana u zapadnoevropsko društvo, on znači ogroman korak unazad. Jer, ako se od muslimana koji žive u Evropi zahtijeva da se integriraju u zapadnoevropsko društvo (o tome su se pozitivno izrazile i muslimanske vođe), onda onaj ko to zahtijeva mora poznavati i poštivati njihova vjerska i građanska prava. To je minimum koji se mora ispoštovati. Ideja glasanja za i protiv munara, također je i vrlo tendenciozna i rekao bih iznuđena, jer su negativni rezultati tog glasanja bili unaprijed poznati. Naime, dok sam boravio u Londonu posjetila me je grupa muslimana koja živi u Švicarskoj i oni su mi kazali, prije nego što su se pojavili zvanični rezultati referenduma, da je to sve unaprijed isplanirano, što se pokazalo tačnim. No, bez obzira na sve pokušaje napada na islam i težinu situacije, ja podsjećam muslimane koji žive na Zapadu da moraju shvatiti da je pred njima velika prilika u pogledu misionarskih aktivnosti koju ne smiju propustiti. Sloboda govora je zagarantirana i ona otvora nebrojene mogućnosti da se poruka islama prenese ljudima putem raznih sredstava informiranja, a činjenica je da ne fali ni spremnosti kod mnogih nemuslimana da tu poruku prihvate. Postoji ogroman broj Evropljana koji žele da upoznaju islam i njegove propise, i da smo im mi uspjeli prezentirati islam na lijep i vjerodostojan način, umjesto što to čine mediji koji namjerno prenose iskrivljenu sliku islama u formi raznih dokumentarnih i drugih vrsta filmova, bez sumnje bismo postigli ogromne rezultate, i umjesto 20% muslimanske populacije, koliko se pretpostavlja da će je biti 2050. u Evropi, govorilo bi se sigurno o mnogo većem procentu. Zatim, bez obzira što je na švicarskom referendumu preko 50% Švicaraca bilo protiv gradnje munara, mi nipošto ne smijemo zaboraviti onu stranu koja je bila za gradnju munara, a protiv referenduma, i ne smijemo sebi dozvoliti da nepromišljenim postupcima pomognemo i damo zamaha ekstremnim strujama i skupinama u toj državi, već moramo pomoći pravedne i objektivne skupine Švicaraca koji imaju pozitivnu sliku o islamu i na njih ozbiljno računati. ''Sveti plamen'' optimizma Na kraju, želim posebno naglasiti jednu stvar. Bez obzira na količinu i jačinu problema i izazova s kojima se islamski ummet danas suočava, mi kao muslimani nipošto ne smijemo dozvoliti očaju da nađe mjesto u našim dušama i životima, jer je to najgora stvar koja se može dogoditi jednom narodu. Boraveći u Maleziji uspio sam održati jedno predavanje saudijskim studentima na tamošnjem fakultetu islamskih nauka, a temi o kojoj sam govorio dao sam provokativan naziv ''sveti plamen''. Naime, suština tog predavanja sadržana je u poruci da niko od nas ne pokušava da ugasi u svom srcu taj osjećaj bola, ili bolje plamen bola koji gori u nama. Zašto? Pa zato jer je to pozitivan bol kojeg bi morao pratiti iskren i silan pokušaj preporoda i promjene nabolje, a nikako nerazumno, neplansko, samovoljno i stihijsko djelovanje i reakcije na postojeće stanje. To također ne znači da ti kao musliman umisliš da si po direktnoj Božijoj naredbi i proviđenju poslat da baš ti promijeniš stanje u društvu. Ne, nikako! Umjesto toga neka u tebi postoji ta mala baklja ili svjetiljka koja će ti osvjetljavati životni put, ali također i onima oko tebe i koja će te podstaknuti da radiš na izgradnji svoje ličnosti, da odgajaš sebe i svoju porodicu na principima islama i da istinski uživaš u životu. Uistinu je vrlo važno da živimo kao stvorenja koja su ispunjena pozitivnom energijom i optimizmom. Dodaj ovaj članak u svoju omiljenu online zajednicu Hits: 362 Komentari (0) RSS feed Comments Napišite komentar Morate biti prijavljeni da biste mogli poslati komentar. Molimo vas da se registrirate ukoliko nemate već otvoren korisnički račun.

