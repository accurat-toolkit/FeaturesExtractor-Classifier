Foto: Cropix Vezane vijesti Anketa Rezultati ankete Rezultati Gdje je Sanader? glasalo 378 posjetitelja povratak na glasanje Sanader je u Hrvatski sabor došao nekoliko minuta prije 12 sati i pritom nije davao nikakve izjave, samo je kratko pozdravio novinare. Bivši hrvatski premijer opovrgnuo je danas tvrdnju o postojanju prešutnog dogovora s njegovom vladom da Ina državi ne mora platiti trošarine, ali i naglasio da Vlada toj tvrtki nije željela prisilno naplatiti dug, kako ne bi ugrozila poslovanje Ine u krizi i dovela u pitanje radna mjesta. "Šuker je bio u pravu. Nikakav prešutni dogovor nije bio da Ina ne plaća", kazao je Sanader pred saborskim Istražnim povjerenstvom za privatizaciju Ine odgovarajući na pitanje predsjednice Povjerenstva Dragice Zgrebec je li istinita tvrdnja bivšeg predsjednika Uprave Ine Tomislava Dragičevića o "prešutnom dogovoru" o neplaćanju 2 milijarde kuna od naknada za ceste. "Nismo vršili presing: 'Ajde, platite trošarinu pa idite u stečaj'", rekao je Sanader, objasnivši da se Vlada u tom slučaju nije mogla ponašati isključivo kao vlasnik. "Da smo se ponašali isključivo kao vlasnik, trebali smo Ini staviti ključ u bravu, ali smo kao odgovorna vlada morali voditi računa i o socijalnoj politici", rekao je Sanader, naglasivši da tako razmišljaju i druge vlade. Podsjetio je da su državnim novcem sanirane tvrtke u drugim industrijama, poput brodogradilišta, tekstilne industrije ili PIK-ova te da je logično da se i u slučaju Ine pričekalo da se tvrtka oporavi kako bi mogla platiti trošarinu. Potvrdio je da je kao premijer znao da je Ina krajem 2008. pala u poteškoće i bila pred stečajem. Smatra da je razlog takvom stanju kompanije bila svjetska ekonomska kriza, ali i da je vodstvo Ine "vjerojatno" stvorilo velike zalihe nafte u vrijeme dok je ona bila skupa na svjetskim tržištima. Kada je cijena nafte drastično pala, stvorile su se disproporcije u knjigama, ocijenio je Sanader. U nastavku svjedočenja Sanaderu pitanje postavljaju članovi Povjerenstva iz reda vladajućih. Na pitanje je li Vlada raspravljala o godišnjim izvješćima o poslovanju Ine Sanader je kazao da se o Ini raspravljalo znatno češće, svaka dva do tri mjeseca, sukladno zakonskim obvezama Vlade. Podsjetio je da je 2003., pri kraju mandata vlade Ivice Račana, MOL ušao u Inu kao strateški partner, nakon što je stekao 25 posto plus jednu dionicu, a da je praktična primjena ugovora o privatizaciji pala u zadaću njegove vlade. "Jedna od prvih zadaća moje vlade, u veljači 4004., bila je isplata 5,5 milijuna kuna savjetniku za privatizaciju, koje prethodna vlada nije platila", rekao je Sanader. Dodao je da je Vlada razgovarala i o rokovima modernizacije rafinerija, pripremama za inicijalnu javnu ponudu Ininih dionica, prijenos dionica braniteljima i prodaju zaposlenima te o utjecaju poskupljenja nafte u svijetu na domaće tržište. Sanader je posljednji od sedam svjedoka koje je Povjerenstvo pozvalo u srpnju, ostali su svjedočili na sjednici 13. i 14. rujna, no Sanaderu tada nije bilo moguće uručiti poziv jer je dulje vrijeme bio u inozemstvu, pa ga je Povjerenstvo ponovno pozvalo nakon što se početkom listopada vratio u zemlju. Današnje davanje iskaza bivšeg premijera prati izniman broj novinara, među njima i stranih.

