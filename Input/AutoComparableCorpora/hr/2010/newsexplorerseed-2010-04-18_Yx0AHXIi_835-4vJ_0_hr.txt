Ostali smo bez 50 do 60 posto turista koji u proljeće stižu zrakoplovima iz Engleske, Skandinavije i sjeverne Njemačke, dok na dubrovačko područje ‘dolijeće’ čak 70 do 90 posto stranaca, navodi Mladen Šebelić pišU SNJEŽANA DUKIĆ MARIJANA ŠEŠO AHMET KALAJDŽIĆ Zbog teškoća u europskom zračnom prometu, prouzročenih erupcijom vulkana na Islandu, hrvatsko bi gospodarstvo, prije svega turizam tijekom predsezone, moglo pretrpjeti znatne posljedice. Stanje još nije alarmantno, no ovog vikenda zbog otkazanih letova u Hrvatskoj je zapelo, ili nije uspjelo doputovati, oko deset tisuća gostiju, doznajemo u Ministarstvu turizma. Brojni turisti otkazali su bukirane kapacitete i gubici su veliki, jer će turoperatori i hotelijeri, ali i rent-a-car agencije, zbog izvanrednih okolnosti, najvjerojatnije vraćati akontacije onima čiji su letovi otkazani, kažu u Udruzi hrvatskih putničkih agencije (UHPA). Dva milijuna eura - Još smo usred krize, gubici se zbrajaju, a goste iz predsezone teško ćemo nadoknaditi. Sreća da do erupcije vulkana nije došlo u punoj sezoni, jer bi to bila katastrofa - kaže Boris Žgomba, predsjednik UHPA-e. Predsezonski gosti čekaju s dolaskom i planove mijenjaju iz dana u dan pa je teško prognozirati što će biti za sedam dana. Premda na proljetni odmor većina gostiju dolazi organizirano cestovnim (PKV) prijevozom iz Njemačke i Austrije, u Istru i na Kvarner 20 posto ih stiže zrakoplovom. Stanje je teže u Dalmaciji, gdje je u proljeće 50 do 60 posto “avioturista” iz Engleske, Skandinavije i sjeverne Njemačke, dok na dubrovačko područje “dolijeće” čak 70 do 90 posto stranaca, navodi Mladen Šebelić, direktor Ureda Udruge poslodavaca u hotelijerstvu Hrvatske. “Croatia Airlines” procjenjuje kako je samo u četiri dana pretrpjela izravnu financijsku štetu od oko dva milijuna eura. Kompanija, uz to, trpi i velike neizravne štete o kojima je u ovom trenutku ipak vrlo teško govoriti. - Kompanija trpi zbog gubitka povjerenja putnika u civilni zračni prijevoz kao brzog, efikasnog, najkraćeg oblika putovanja. Ne zbog sigurnosti, nego zbog mogućnosti korištenja, pa se odlučuju za alternativne vidove prijevoza - ističe Srećko Šimunović, izvršni direktor Croatia Airlinesa za marketing i nabavu. Pitanje je, kaže Šimunović, kada će tvrtka ponovo doći na poziciju koju je imala prije zatvaranja zračnog prostora, a koja je, zbog globalne krize i recesije, ionako bila loša. Stručnjaci Zračne luke Dubrovnik izračunali su kako je, ne računajući ponedjeljak, ukupni gubitak po osnovi manjeg opsega rada najjužnijega hrvatskog aerodroma te izostanka pruženih usluga putnicima kao izravnih posljedica erupcije vulkana na Islandu oko 138 tisuća eura! U samo četiri dana prisilnog nerada na Čilipima otkazane su ukupno 82 operacije polijetanja i(li) slijetanja putničkih zrakoplova a manjak putnika iznosio je 5800. Dio gubitka otpada i na izgubljeni prihod u aerodromskom duty free shopu, ali visinu tog dijela neostvarenog prometa mjerodavni još ne žele reći. Bez osiguranja Zrakoplovne kompanije sad ovise o meteorološkim izvješćima. U takvim okolnostima teško je organizirati i planirati putnički prijevoz, reći putnicima hoće li njihov zrakoplov poletjeti ili biti otkazan u posljednji tren. Tako je, primjerice u nedjelju, na četiri leta koja je uspjela organizirati od otvaranja zračnog prostora, “Croatia Airlines” umjesto 750 putnika, koliko je bilo predviđeno, prevezla samo njih 88. Najgore je u svemu što zrakoplovne kompanije nisu osigurane od posljedica vremenskih (ne)prilika, pa tako i katastrofa kao što je u ovome slučaju vulkanska prašina, te još uvijek ne znaju kako će pokriti nastale gubitke. - Takav vid osiguranja, koji bi zrakoplovne kompanije štitio od ovakvih katastrofa, jednostavno ne postoji - napominje Šimunović i dodaje kako je pomoć države nešto što kompanija očekuje. Pusto na Plesu Najfrekventnije hrvatske zračne luke, zagrebačka i splitska, još uvijek zbrajaju gubitke koje im je prouzročilo otkazivanje letova zbog oblaka vulkanske prašine. Dok je ZL Zagreb proteklog vikenda morala otkazati stotinjak letova, splitska je otkazala njih 96, kojima je trebalo putovati 10 do 11 tisuća putnika. Željeznica na dobitku Zbog zatvorenog europskoga zračnog prostora, proteklih je dana profitirao jedino zemaljski putnički prijevoz. Tako Hrvatske željeznice već od prvog dana bilježe povećan putnički promet. - Svi međunarodni vlakovi su puni, sve rezervacije rasprodane, a uvodimo i dodatne vagone na relacijama prema Zürichu, Münchenu i Beogradu - rekla nam je Vlatka Škorić, šefica Korporativnih komunikacija HŽ-a. Ističe kako su sve međunarodne linije tražene, osobito noćne prema Zürichu i Münchenu iz kojih je, brzim željezničkim prijevozom, vrlo lako doći do bilo koje destinacije u Europi. No, koliko je HŽ u protekla četiri dana uprihodio zbog pojačanog prometa, Škorić još nije mogla reći. Propala promocija u Pekingu Zbog dima nad Europom propao je i službeni posjet Lawrenca Cannona, kanadskog ministra vanjskih poslova koji se u Zagrebu trebao susresti sa Gordanom Jandrokovićem, ministrom vanjskih poslova i europskih integracija. Zbog otkazanog leta, u Kinu neće ići predstavnici UHPA-e ni Hrvatske turističke zajednice koji su turoperatorima u Pekingu i Šangaju trebali predstaviti ljetovanje na Jadranu. Otkazana ‘Jazzarella’ Zbog erupcije trpi i kultura, jer je peti Jazz festival “Jazzarella” otkazan zbog nedolaska Dee Dee Bridgewater i Eliane Elias kvarteta, a koncert Casandra Wilson seksteta prebačen je u idući tjedan. Organizator Dražen Kokanović štetu procjenjuje na 300.000 kuna. Zadar: Izgubili 120.000 € i 4000 putnika Od četvrtka, kada je zbog vuklanskog pepela otkazan prvi let za Bruxelles, do ponedjeljka, Zračna luka Zadar izgubila je više od 120 tisuća eura i četiri tisuće putnika. U zadnja četiri dana otkazani su svi međunarodni letovi, a time i sve operacije prihvata i otprema zrakoplova od kojih zračna luka živi. Dodaju li se tome i sve popratne usluge, od restorana do trgovina, toliki financijski gubitak za aerodrom veličine zadarskoga velik je udarac. - Najgore je što te brojke nisu konačne. Dobili smo obavijest da letova neće biti ni u utorak, vjerojatno i srijedu. Ovdje je sve stalo, samo se nadamo da ovakvo stanje neće još dugo potrajati - kaže direktorica Zračne luke Zadar Katica Pupić Bakrač. Uz međunarodne letove, otkazuju se i domaći: zrakoplovi nisu letjeli ni u Zagreb jer putnici letove ionako ne mogu nastaviti, dok čekanje na Plesu nema smisla. Dok su zrakoplovi prizemljeni, putnici s otkazanih letova smješteni su u hotelima na Boriku i u Piniji te u omladinskom hostelu. A.V.Š.

