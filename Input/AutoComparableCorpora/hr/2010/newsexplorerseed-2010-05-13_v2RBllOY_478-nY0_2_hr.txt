Ines Sabalić / 18.05.2010. 20:10:50 Diplomat koji se “proslavio” 90-ih davši u javnost Tuđmanov crtež moguće podjele Bosne, kandidat je novoga britanskog premijera za dužnost posebnog izaslanika za područje bivše Jugoslavije Nova garnitura na vlasti u Velikoj Britaniji želi odigrati veliku ulogu na Balkanu. Najvjerojatnije će doći do toga da Velika Britanija imenuje svog posebnog izaslanika za Balkan, a jedan od najozbiljnijih kandidata je bivši visoki predstavnik u Bosni i Hercegovini i bivši lider stranke Liberalnih Demokrata Paddy Ashdown. Lord Ashdown vratio se iz Bosne i Hercegovine s ugledom efikasnog upravitelja, koji se nije dvoumio kad je trebalo upotrijebiti bonske ovlasti, tj. čvrstu ruku. Uglavnom su ga u Federaciji smatrali dobrim, a u Republici Srpskoj lošim. Ipak, i on je samo jedan od upravitelja iza kojeg je stanje u zemlji bivalo sve lošije i lošije. Ali, kao poznavalac regije i kao osoba koja je u sklapanju vladajuće koalicije odigrala, navodno, važnu ulogu, on ima za to šanse. On bi također bio i veza između Londona i Bruxellesa, jer je dugogodišnji kućni prijatelj s Catherine Ashton. Ona u Bruxellesu ispunjava funkciju potpredsjednice Europske komisije i šefice zajedničke diplomatske službe EU-a. Ona je, kao što su svi i htjeli, a sad im ipak smeta, slab europski funkcioner. No, kao takvu, Britanci bi je mogli oblikovati, ali, budući da pripada opoziciji, Laburistima, taj pristup mora biti oprezan. Paddy Ashdown tu bi bio savršen. Glavni cilj specijalnog izaslanika Britanije u regiji trebao bi biti da Bosna postane funkcionalna država. To je, zahvaljujući zapanjujućoj koincidenciji likova diplomata i političara, koji su se, kao u šahovskoj kombinaciji poredali na hijerarhijskoj ploči nove vlasti u Londonu, postao jedan od prioriteta nove britanske balkanske politike. Britanska politika prema Balkanu, prema mišljenju eksperta Tima Judah, neće se mijenjati brzo, ali će na njezinu kreaciju uvelike utjecati za širu javnost nova imena. To su savjetnica novog ministra vanjskih poslova Arminka Helic (izvorno Helić) i savjetnik premijera Ed Llewellyn. OSTATAK ČLANKA PROČITAJTE U TISKANOM IZDANJU GLOBUSA Britanska politika prema Balkanu, prema mišljenju eksperta Tima Judah, neće se mijenjati brzo, ali će na njezinu kreaciju uvelike utjecati za širu javnost nova imena. To su savjetnica novog ministra vanjskih poslova Arminka Helic (izvorno Helić) i savjetnik premijera Ed Llewellyn. Arminka Helic je mlada, kako kažu dva njezina poznanika, izvanredno kompetenta, ozbiljna osoba u srednjim tridesetim godinama. Ona je, s obitelji i bratom, također intelektualno ambicioznim, došla u Britaniju kao izbjeglica iz Bosne. Njezina biografija nije dostupna na internetu, iako je neki tituliraju kao doktora znanosti. Prije pet godina počela je raditi u timu koji je vodio William Hague, tada ministar vanjskih poslova u sjeni. Polako, od običnog člana ekipe, napredovala je, očigledno ne zahvaljujući vezama, nego sposobnostima, do mjesta šefice izbornog stožera današnjeg ministra. Njoj pripisuju činjenicu da je Hague, u nekoliko navrata, govorio o Balkanu i pogotovo Bosni. “Plavooka Bosanka možda ima previše utjecaja na Haguea”, komentirano je u konzervativnom tjedniku Spectator. Ali, Arminka Helic imala je, očigledno, podršku Eda Llewellyna, koji je bio vođa Cameronova izbornog stožera, a danas je njegov savjetnik. To dvoje ljudi ne mogu biti udaljeniji po startnim pozicijama. Helici su došli s izbjegličkom masom, ali mnogi mladi Bosnaci, bez obzira iz kojeg su naroda, bili su izrazito ambiciozni, mnogi su se uklopili i uspjeli. Arminka Helic vjerojatno je, među njima, najdalje doprla. Ed Llewellyn je, s druge strane, jedan od rijetko privilegiranih. Dvije godine stariji od Davida Camerona, pohađao je, kao i britanski premijer, Eaton (školu koja je dala više od dvadeset britanskih premijera) a zatim Oxford. Prvi posao bio mu je predaja britanske vlasti Kinezima u Hong Kongu, koju je vodio tamo posljednji britanski guverner Chris Patten. Kad je Patten došao za povjerenika u Europsku komisiju, Ed Llewellyn došao je za njim u Bruxelles. Vaša dopisnica ga se sjeća kao suzdrža­nog, a ljubaznog i vrlo inteligentnog diplomata. Chris Patten vodio je otvaranje europske politike prema Balkanu i prema Hrvatskoj i postavio ‘mehanizam’ od povlastica i sankcija, mrkve i batine, kojim se i danas Bruxelles služi u odnosu prema regiji. Patten je pak bio fenomenalna, impresivna figura u svakom pogledu, britanski političar kao iz dobrih BBC-jevih tv-serija. On je jedna od velikih figura Konzervativne stranke i također savjetuje Camerona, ali, službeno, ne oko vanjske politike. Ni on ne bi trebao biti isključen iz izbora za posebnog izaslanika. U Pattenovu uredu, dakle, s prstima duboko u regiji, radila je i Miriam Duarte Gonzalez, sadašnja žena potpredsjednika britanske vlade Nicka Clegga. (U susjednom direktoratu Europske komisije, dakle ne izravno na regiji, radio je njezin muž Nick Clegg). Ovi s europskim iskustvom, od Pattona i Clegga koji su izraziti “Europejci”, pa do Llewellyna, sigurno će biti ravnoteža ‘euroskepticima’, među kojima se ističu sadašnji ministar financija i ekonomije George Osborne, i također vrlo ugledni torijevac, sadašnji gradonačelnik Londona, a nekadašnji dopisnik iz Bruxellesa Boris Johnson. Nakon završetka mandata Prodijeve Europske komisije, u kojoj je Chris Patten bio povjerenik za vanjsku politiku, Ed Llewellyn odlazi u Sarajevo. Tamo je skoro tri godine bio šef kabineta Paddyja Ashdowna. Llewellyn je vjerojatno jedan od najboljih stvarnih eksperata za regiju, od onih koji je poznaju i teorijski i praktično i prag­ma­tično, znaju i dobre strane i trikove. Izazvao je također oprečne reakcije u dva entiteta, ali sad svatko u BiH zna s kim će imati posla. Vratimo se Arminki Helic, koja se drži iznimno u sjeni, tako da na internetu postoji samo jedna njezina fotografija. Usprkos tome, britanski list Daily Telegraph, uvrstio ju je u svojoj, dakako, proizvoljnoj, ljestvici na 61. mjesto od stotinu najutjecajnijih torijevaca. (Ispred bivšeg premijera Majora, bivšeg ministra vanjskih poslova Hurda). U posljednje vrijeme angažirala se na rješenju problema Ejupa Ganića, koji je uhapšen na londonskom aerodromu na osnovi potjernice iz Beograda. Ali, iako je jasno da će nova britanska politika raditi na učvršćenju države u Bosni i Hercegovini, neće biti ni ukidanja ni formiranja entiteta. U svemu, politika će biti dogovorena sa SAD-om, a u EU s Catherine Ashton. Neki uspjesi na Balkanu mogli bi biti spas za njezin ugled. Posljednjih godina regija koja se sastoji od većine zemalja bivše Jugoslavije nije se dovoljno afirmirala, ali je zauzvrat istočni Balkan, zbog loše reputacije Bugarske i Rumunjske, i pogotovo sad zbog događaja u Grčkoj, izgubio dosta toga. Pomisao da se sada, u ovoj situaciji, europskoj javnosti kaže da netko planira proširenje na novu balkansku zemlju, vjerojatno bi izazvalo kolektivni urlik negodovanja. Pogotovo Nijemci su u stanju pojačane iritacije, a nisu jedini. Ipak, čini se da Britanci, zahvaljujući prvenstveno ovoj ekipi, misle nastaviti s proširenjem. Makar, nije još jasno kakav će odnos imati prema Hrvatskoj. Ne zna se kakav odnos imaju prema politici ulaska u paketu (koji sada zagovara velik dio njemačke elite), ali je jasno da taj pristup, ili barem veliko, veliko kočenje i usporavanje, prevladava. Obrisi britanske balkanske politike znaju se od kraja 2007., otkad je današnji premijer, tada vođa opozicije u naletu David Cameron, održao vrlo važan govor u američkoj Brooking zakladi pod naslovom “Balkan - nova kriza?”, Cameron je, uostalom, kao i sva europska politika, u centar svoje zabrinutosti stavio Bosnu. U govoru u kojem prepoznajemo Llewellynov rukopis iz govora Chrisu Pattenu, on navodi da su za državu neophodna četiri tipa sigurnosti, institucionalna (vladavina prava i civilno društvo), sigurnost kulture (jasan i neugrožen nacionalni identitet čime se zatvaraju vrata ekstremizmu), ekonomska i, jasno, fizička sigurnost građana, jaka obrana, sigurne granice. U podlozi toga, također, jest veliki obrat torijevaca u odnosu na svoju raniju politiku prema regiji. Cameron je tada, pred američkim političarima, u prisustvu svog budućeg ministra vanjskih poslova Haguea, te savjetnika Helic i Llewellyna, rekao da se radilo o mračnoj i krvavoj mrlji u europskoj povijesti. Evocirao je Sarajevo kao bivši multikulturalni Jeruzalem Europe, koji je bio pod srednjovjekovnom opsadom, i rekao da je kulminacija nastala masakrom nad bridima iznad Srebrenice, gdje je stradalo “osam tisuća” muškaraca i dječaka. Govorio je o izbjeglima i prognanima. “Dva milijuna Bosanaca gleda na Ameriku kao na spasitelje, što Al-Kaidina propaganda nikad ne spominje.” “Mi ne želimo Bantustan u Europi, ne želimo novu Gazu.” “Balkan nije samo naš moralni imperativ, nego je ključan i za našu nacionalnu sigurnost.” Kakva je to razlika u usporedbi s politikom ekipe Konzervativca koju je vodio John Major. “Danas nećete naći nijednog uglednijeg torijevca koji bi branio onu politiku”, kaže Melanie McDonagh, kolumnistica Evening Standarda, bivša ratna reporterka iz regije. “William Hague bit će potpuna suprotnost Hurdu.” Od tada pa do danas obrisi te nove politike razrađivali su se i pripremali kontaktima, uglavnom u regiji. Prošle godine William Hague i Arminka Helic putovali su u Srbiju i BiH i sreli se s Vukom Jeremićem i s Anom Trišić Babić, koja je iz Republike Srpske, a zamjenica je ministra vanjskih poslova. Tada su im iznesene konture buduće, odnosno sadašnje, britanske balkanske politike. Kratko su se sreli i s nekim hrvatskim diplomatima, ali oni još ne znaju točno koliko će se i kako nova balkanska politika odnositi i na Hrvatsku i što to znači, što je Hague prošli tjedan rekao u Bruxellesu, da gledaju na Europu otvoreno i da podržavaju proširenje. Britanski povjesničar, specijalist za regiju dr. Marko Hoare, ne vjeruje da će William Hague zaustavljati Hrvatsku, a čvršći pristup prema Bosni očekuje baš zato da to bude protuteža zahtjevima da se zaustavi proširenje. “Oprezno sam optimističan, očekujem malo više aktivizma”, kaže dr. Hoare, koji je i aktivni bloger. Kakva god bila, ova će politika biti bolja od laburističke, jer se ta stranka zadnjih godina potrošila. Primjer je Ministarstvo vanjskih poslova, koje je vodio sadašnji najizgledniji kandidat za budućeg lidera Laburista David Miliband, gdje se radna skupina za doček pape Benedikta, u deliriju samozadovoljstva tako razumljenog kreativnog mišljenja, poigravala s idejom i da papa pokrene liniju kondoma Benedikt i otvori kliniku za abortus. Kako je čovjek mogao biti siguran i da Hrvatsku ili regiju ne vodi neka slična kreativna ekipa. Nikako. Uz to, posljednjih godina, Britanci su bili slabo dostup­ni kontaktima iz regije, pa i Hrvatske. Nova garnitura najavila je generalno ozbiljniji pristup vanjskoj politici.

