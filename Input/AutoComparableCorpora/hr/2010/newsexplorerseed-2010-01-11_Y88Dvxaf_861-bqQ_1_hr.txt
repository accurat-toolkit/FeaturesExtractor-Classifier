Ivana Meller Tomljenović "Fotografije i fotomontaže" Bauhaus – Dessau 1929. – 1930.(Kolekcija Marinko Sudac) od 07. 03. do 28.03. 2010. Otvorenje u nedjelju 07. ožujka 2010. u podne Pojam visoke škole za oblikovanje BAUHAUS, koju je Walter Gropius utemeljio 1919. godine u Weimaru, i koja je sjajno funkcionirala do 1933. godine, dakle do dolaska nacista na vlast u Njemačkoj, ugrađen je u same temelje moderne i suvremene umjetnosti 20. st. Škola je 1926. godine preseljena u Dessau. Godine 1932. Bauhaus ima sjedište u Berlinu, da bi 10. kolovoza 1933. novi nacistički režim posve dokinuo ovu slavnu školu. Ivana Tomljenović (kasnije Meller-Tomljenović) pridružila se školi Bauhaus u Dessau u jesen 1929. godine. U skladu s nastavnim programom pohađa tzv. Pripremni tečaj kod prof. Josepha Albersa. Po uspješnom završetku tog osnovnog tečaja, upisuje se na fotografski odjel što ga tada vodi Walter Peterhans. Na fotografskom odjelu studenti se upoznaju s principima tada nove i moderne fotografije i vizualne kulture u cjelini. Fotografije koje je u to vrijeme Ivana Tomljenović uradila na Bauhausu, pokazuju sve značajke nove osjećajnosti i nove vizualne kulture: vertikalna perspektiva, donji rakursi, katkad bizarna tematika, efekti svjetlo-tamno, dvostruka ekspozicija, eksperimenti s negativima i fotomontaža. Poletnu i dinamičnu atmosferu kakva je vladala na Bauhausu u Dessau, Ivana Tomljenović zabilježila je svojom kamerom. Na njenim fotografijama prisutan je svakodnevni život studenata Bauhausa, njenih poznanika i prijatelja, ali i nedvosmislena orijentacija prema novoj estetici fotografske slike. Njena fotomontaža „Diktatur in Jugoslawien“ iz ranih 1930-tih godina primjer je te nove estetike i formalnih rješenja kakva su bila primjenjivana na Bauhausu iz tog vremena. Zahvaljujući zbirci i fotografijama Ivane Tomljenović, a koje je sakupio g. Marinko Sudac iz Zagreba, Foto Galerija Lang ima veliku čast što je u mogućnosti da nakon gotovo trideset godina ponovo predstavi taj mali ali izuzetno vrijedan opus Ivane Tomljenović.

