Novozelandski pisac Christian Karlson Stead pobjednik je na novčano najvrijednijem britanskom natječaju za kratku priču u organizaciji The Sunday Timesa. Sedamdesetsedmogodišnji autor koji je prije pet godina bio uvjeren kako je njegova spisateljska karijera nakon ozbiljnog moždanog udara dovršena (nije mogao ni čitati ni pisati, bolujući u osnovi od vrlo ozbiljnog slučaja disleksije za koju nije vjerovao da je izlječiva) pobijedio je na ovogodišnjem natječaju na koji su pristigla 1152 rada svojom pričom "Last Season's Man", piše Dario Sušanj na portalu velikabritanija.net. Žiri - u kojemu je sjedio i Nick Hornby - odlučio je da je Steadov rad bolji i od radova što su na natječaj poslali britanski pisci Will Cohu, Joe Dunthorne i Adam Marek ili pak američki autor David Vann. Steadu financijski motiv, dakako, vjerojatno i nije bio najvažniji kada se ponovno vratio pisanju, no sasvim sigurno će ga razveseliti izdašna nagrada The Sunday Timesa u iznosu od 25 tisuća funta. Radnja priče "Last Season's Man" smještena u Zagreb i Zadar. Mladi pisac kazališnih komada, Tomislav Buljan, u naponu snage odluči kritizirati svojeg starijeg, iskusnog kolegu Marija Ivandu, "staru gardu" za koju smatra da je vrijeme da bude pometena sa scene, ali upuštajući se u ovaj rat sa starijim kolegom Tomislav ozbiljno naruši i svoju vlastitu reputaciju. Osim što ga napadaju mladi lavovi, Mariova situacija dodatno je pogoršana raspadom njegova braka čime ostaje i bez financijske sigurnosti koja mu je omogućavala bavljenje umjetnošću - povratak na scenu, na zagrebačke kazališne daske, u toj situaciji neće biti nimalo jednostavan. U međuvremenu, Tomislav obolijeva od raka i pridobiva medije koji ga sažalijevaju na svoju stranu, što Marija uplaši da će se mladi lav vratiti na kulturnu scenu jači no ikad te da su njegovi trenuci na kazališnoj sceni uistinu na odbrojani. Dubravkin put, štandovi s jagodama uz zagrebački Glavni kolodvor, BP club, kazalište Gavella u kojemu su oba autora postavljala svoje komade i Hrvatsko narodno kazalište u Splitu tek su neka od mjesta što se spominju u ovoj Steadovoj priči, svojevrsnom putovanju kroz desetljeće otvorenog kulturno-kazališnog sukoba dvojice plodnih autora koji žive na području obilježenom djelovanjem velikana Miroslava Krleže - i to sve tijekom desetljeća koje su obilježila i ratna događanja u zemlji pa jedan od dvojice glavnih junaka, Ivanda, umalo pogiba tijekom bombardiranja Zadra. No, kada se on zbog pada reputacije koja mu je uništena Buljanovim člankom ponovno vrati već uvelike zaboravljenoj vjeri, u trenutku očaja zamoli Djevicu Mariju za ispunjenje sumorne želje - niti ne sanjajući da će ga osjećaj krivnje zbog nje proganjati ostatak života... velikabritanija.net 29.03.2010. Dodaj u omiljene članke Pošalji prijatelju Print Komentiraj

