Turski ministar vanjskih poslova Ahmet Davutoglu je, za službenog posjeta SAD-u, oštro kritizirao izraelski napad na brodove s dobrotvornom pomoći za Gazu, te nespremnost Obamine vlade da osudi napad u kojem je ubijeno najmanje devet civila. Izraelski specijalci ukrcali su se noću na ponedjeljak ujutro na šest brodova sa 600 propalestinskih aktivista i 10.000 tona humanitarne pomoći, koja je nastojala probiti pomorsku blokadu Pojasa Gaze, a žrtve su pale na turskom brodu 'Mavi Marmara', koji je vodio konvoj. 'Psihološki, taj je napad za Tursku poput napada 11. rujna 2001.' na SAD, rekao je Davutoglu novinarima u Washingtonu prije odlaska u State Department na sastanak s državnom tajnicom Hillary Clinton, kako prenose američki mediji. Davutoglu je novinarima pokazao zemljovid koji pokazuje da se napad dogodio 72 nautičke milje od izraelske obale, daleko od granice teritorijalnih voda koja je na 12 milja od obale. On je rekao kako 'Izraelci vjeruju da su iznad svih zakona', ali da će ih Turska i međunarodna zajednica prizvati odgovornosti. Akcije izraelske vlade usporedio je s 'gusarima kod somalske obale', te izvrgnuo ruglu izraelske tvrdnje da su neki na brodovlju bili povezani s Al-Kaidom. 'Al-Kaida se infiltrirala u Europarlament?' Članovi Europskog parlamenta bili su na brodu, istaknuo je turski ministar, dodavši kako nije znao da se 'Al-Kaida infiltrirala u Europarlament'. Davutoglu je imao ranije planiran sastanak s Clinton kako bi razgovarali o iranskom nuklearnom programu, ali je kazao da je u ponedjeljak skrenuo svoj zrakoplov u New York, pošto je čuo za napad kako bi se mogao pridružiti raspravi u Ujedinjenim narodima. Kazao je kako je deprimiran što je Vijeću sigurnosti UN-a trebalo 11 sati, do duboko u noć, da se postigne dogovor o predsjedničkoj izjavi, uglavnom zbog nastojanja SAD-a da ublaži osudu Izraela i bilo kakav izravan poziv na međunarodnu istragu. Ban Ki-moon bi trebao narediti međunarodnu istragu, smatra turski ministar (Foto: Arhiva/Reuters) Naglasio je da Turska smatra kako glavnom tajniku UN-a Ban Ki-moonu izjava pruža dovoljno ovlasti da naredi međunarodnu istragu izgreda. Budući da se izgred dogodio u međunarodnim vodama, Izrael nema pravo proglasiti da će provesti vlastitu istragu, dodao je. 'Nećemo šutjeti o tome. Očekujemo da će SAD pokazati solidarnost s nama. Nisam jako sretan jučerašnjim izjavama SAD-a', kazao je. Bijela kuća i State Department u ponedjeljak su izrazili žaljenje zbog žrtava, naveli kako prikupljaju dodatne podatke o izgredu te izjavili kako očekuju da će Izrael provesti punu i vjerodostojnu istragu. Davutoglu je istaknuo da Izrael i Turska već dugo imaju bliske odnose te kako se planirao sastati s izraelskim premijerom Benyaminom Netanyahuom u utorak i razgovarati o ponovnu pokretanju neizravnih mirovnih pregovora sa Sirijom, ali je Netanyahu otkazao posjet Washingtonu i vratio se u Izrael zbog krize. Da bi se prevladala kriza u odnosima između Ankare i Jeruzalema, Izrael se mora 'jasno i formalno ispričati', prihvatiti neovisnu istragu, osloboditi odmahe sve putnike s brodova, vratiti tijela mrtvih i ukinuti blokadu Gaze, rekao je Davutoglu. Najavio je da će Turska, u suprotnom, tražiti daljnje akcije Vijeća sigurnosti UN-a, čija je nestalna članica. Davutoglu je najavio i da će Turska zatražiti raspravu unutar NATO-a jer je 'građane zemalja članica NATO-a napala zemlja koja nije članica NATO-a'. Izrael pušta aktiviste zadržane nakon napada na humanitarni konvoj Izrael je počeo oslobađati i deportirati propalestinske aktiviste koje je bio uhitio u napadu na šest brodova s humanitarnom pomoći za Pojas Gaze, pošto su se identificirali izraelskim vlastima, javljaju agencije. U utorak kasno popodne pedesetak aktivista prevezeno je u zračnu luku Ben Gurion pokraj Tel Aviva, rekao je glasnogovornik ministarstva vanjskih poslova, a preostalih 610 koji se nisu htjeli identificirati, zadržani su u pritvoru na jugu Izraela, javlja agencija dpa. Pedesetak aktivista je prevezeno u zračnu luku Ben Gurion (Foto: AP) Izraelski ministar unutarnjih poslova Yizhak Aharonovich upozorio je da će Izrael 'u granicama zakona goniti svakoga tko bude digao ruku na izraelskog vojnika'. Rekao je da su pravosudne vlasti već počele ispitivati svjedoke i da su već identificirale neke koji su navodno bili nasilni. >> VIDEO: Šire se prosvjedi, Turska prozvala Izrael za terorizam Identitet i državljanstvo devetero aktivista koji su izgubili život u sukobu s izraelskim vojnicima u ponedjeljak pred zoru na najvećem brodu u flotili još nisu objavljeni. Glasnogovornik izraelskog ministarstva vanjskih poslova napominje da je identifikacija poginulih otežana, jer preživjeli aktivisti ne žele surađivati s Izraelcima. Zbog izostanka identifikacije teško je utvrditi državljanstvo žrtava, rekao je. Reporteri bez granica zatražili popis uhićenih novinara Glavni tajnik NATO-a Anders Fogh Rasmussen zatražio je od Izraela da 'odmah' oslobodi civile i brodove koje drži nakon vojnog napada na međunarodno brodovlje na putu u Gazu u ponedjeljak, po priopćenju koje prenosi agencija France Presse. 'Pridružujem se pozivu UN-a i Europske unije za brzu, nepristranu, vjerodostojnu i jasnu istragu o izgredu' u kojemu je poginulo najmanje devet osoba, kazao je Rasmussen nakon izvanredne sjednice veleposlanika Sjevernoatlantskog saveza u Bruxellesu održane na zahtjev Turske. >> Erdogan: Izrael je počinio krvavi pokolj i mora odgovarati 'Prije svega tražim da se odmah oslobode civili i brodovi koje drži Izrael', dodao je. Pariz i Rim zatražili su oslobađanje zatočenih civila, među kojima je devetero Francuza i šestero Talijana, a Irska je osudila 'neprihvatljivo' uhićenje sedmero svojih državljana. Organizacija Reporteri bez granica (RSF) zatražila je od izraelskih vlasti da joj predaju popis novinara uhićenih u napadu na brodovlje, da ih oslobode i da medijskim stručnjacima omoguće slobodan pristup Gazi. (Hina)

