U nedjelju su se u Bruxellesu hitno sastali ministri ekonomija i financija Europske unije kako bi odobrili hitan, krizni mehanizam zaštite eura od napada špekulanata kad se otvore tržišta u ponedjeljak ujutro. Diplomati Europske komisije, koji su, vjerojatno prvi put otkad postoji ova institucija, radili subotom, postavili su konture ovog mehanizma koji je zapravo fond u vrijednosti od 70 milijardi eura. To su napravili pošto je na vrlo dramatičnom sastanku u noći s petka na subotu, na izvanrednom summitu čelnika 16 zemalja eurozone koje imaju euro, odlučeno da se tako suprotstavi napadima na europsku valutu. Nicolas Sarkozy je rekao da je euro u najgoroj krizi otkad postoji, a konstatirao je kako postoji sustavni, ozbiljan napad na zajedničku valutu. Spas eura - ponedjeljak je novi dan / AP Photo To je potvrdila i Angela Merkel, kazavši da je hitna uspostava ovog “mehanizma”, jasan signal špekulantima da nemaju što tražiti. Sastanak u palači Vijeća ministara bio je dramatičan. Odbacila se uobičajena nasmijana maska, diplomati su prestali govoriti fraze i klišeje, a zabrinutost se nije skrivala. Nitko nije davao pojedinosti o napadima na euro. Ali cijela kompleksnost događaja oko Grčke oslabila je valutu i učinila ranjivije zemlje koje imaju veliki dug, veliki deficit ili neku drugu slabost. Špekulanti su se usmjerili na Portugal, Španjolsku i Irsku, i to mnogo ozbiljnije nego što se mislilo. To je bilo u temeljima odluke donesene u jednoj noći, da se osnuje “stabilizacijski mehanizam”, odnosno da se na jedno mjesto stavi 70 milijardi eura i pomogne napadnutim zemljama. Što košta da košta Šef Europske komisije Barroso rekao je da će EU obraniti euro, “pa što košta da košta”. Ali to je samo kratkoročna mjera, a lideri su se složili da treba ojačati samu valutu. Njihovo rješenje jest uspostava međusobnog nadzora javne potrošnje, odnosno uvođenje kazni za one koji ne poštuju kriterije što osiguravaju stabilnost eura. To su poznati maastrichtski kriteriji koji propisuju da proračun ne smije biti u manjku više od 3 posto, a da dug ne smije iznositi više od 60 posto BND-a. Mehanizam, koji je prije samo nekoliko mjeseci bio nezamisliv, omogućit će Komisiji da se zadužuje na financijskim tržištima, uz jamstvo članica EU-a i Europske središnje banke, a ona bi taj novac posuđivala zemljama koje se nađu u financijskim teškoćama. Lideri su potvrdili i raniju odluku s nižih razina o pomoći Grčkoj, ali i dalje vlada zabrinutost hoće li Grčka moći provesti mjere štednje i promjenu navika koja je dovela do ove situacije. PIŠE INES SABALIĆ

