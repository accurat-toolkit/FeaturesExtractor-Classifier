Tijekom toga posjeta potpisan je i Sporazum o bratimljenju, odnosno o sestrinskim odnosima Rijeke i Qingdaoa koji su do sada imali status gradova prijatelja. Između ostaloga, u Sporazumu se navodi "da se dva grada slažu da će se na temeljima zajedništva, jednakosti i s ciljem ostvarenja međusobne koristi potruditi i održati tijesnu suradnju među predstavnicima gradskih uprava te postepeno izgraditi sustav redovne razmjene iskustava i potaknuti suradnju i razmjenu iskustava u svim područjima u koja zadire Gradska uprava; poticat će tvrtke da uspostave direktan kontakt i učiniti napor da se uspostavi suradnja među lukama i gospodarskim komorama, raditi na uspostavi i unapređenju gospodarskih i trgovačkih tokova; poticati razmjenu programa u kulturi, obrazovanju i turizmu, neprestano se truditi i stvarati nove oblike suradnje te time produbljivati međusobno razumijevanje među narodima; poticati razmjenu u sportu, posebice u jedrenju i dijeliti vrijedno iskustvo u razvoju jedriličarskoga sporta u oba grada". Potpisivanju Sporazuma bio je nazočan i veleposlanik RH u NR Kini, prof. dr. sc. Ante Simonić. Za vrijeme službenoga posjeta Qingdaou, gradonačelnik Obersnel sudjelovao je na Forumu 2010 – susretu gradonačelnika olimpijskih jedriličarskih gradova i Međunarodnom jedriličarskom susretu ("The Olympic Sailing City Mayors & International Sailing Summit Forum 2010"), u sklopu Međunarodnoga tjedna jedrenja u Qingdaou. Na Forumu su, uz gradonačelnika Grada Rijeke i domaćine iz Qingdaoa, sudjelovali još i gradonačelnici i predstavnici Kiela iz Njemačke, Busana, Incheona i Ulsana iz Koreje, Bresta iz Francuske, Southamptona iz Velike Britanije te predstavnici najznačajnijih svjetskih jedriličarskih organizacija. Bila je to izvrsna prilika za razmjenu iskustava gradova u organizaciji velikih jedriličarskih sportskih manifestacija i razvoju sportskoga turizma, a sve na temeljima održivog razvoja. Tom prilikom gradonačelnik Obersnel prezentirao je razvojne mogućnosti Rijeke s naglaskom na potencijale riječke luke, investicijama u sportsku infrastrukturu te iskustvu Rijeke u organizaciji velikih sportskih natjecanja. Prijateljstvo Rijeke i Quingdaoa započelo je 1998. godine kada je Rijeku je posjetila delegacija tog kineskog lučkog grada s oko 7 milijuna stanovnika na površini od 10.654 km² iz pokrajine Shandong. U slijedu dobrih odnosa s Narodnom Republikom Kinom i posredstvom veleposlanstava obaju zemalja, 7. lipnja 1998. godine prilikom posjete delegacije Grada Qingdao Rijeci potpisano je Pismo o namjeri uspostave prijateljskih odnosa između dva lučka grada. Godinu dana poslije Qingdao je posjetio riječki gradonačelnik na čelu grupe tadašnjih gospodarstvenika, kojom je prilikom 11. srpnja 1999. godine potpisan i Sporazum o uspostavi prijateljstva. Od tada je realizirano bezbroj kontakata u vidu međusobnih posjeta, organizacije izložaba, sudjelovanju na gradskim manifestacijama, čime se prijateljska suradnja svake godine produbljuje. Tijekom svojega boravka u Kini, riječka delegacija posjetila je i Dalian s kojim postoji prijateljska veza još od 2006. Osim s dužnosnicima grada, u Dalianu se gradonačelnik Obersnel sastao još i sa zamjenikom generalnog direktora "Dalian Travel & Tourism Bureaua", gospodinom Zhang Fengom i njegovim suradnicima, kojom je prilikom dogovoreno da će tijekom velikog turističkog sajma u Dalianu u listopadu ove godine, na kojemu će sudjelovati i HTZ - Hrvatska turistička zajednica, biti potpisan Sporazum o suradnji između Dalian Tourism Bureaua i Turističke zajednice Grada Rijeke. U Dalianu je bio upriličen i posjet High Tech Zoni – impresivnom tehnološkom parku koji se prostire na površini od 150 km². Posjet Kini obuhvatio je i službeni posjet Pekingu i veleposlanstvu Republike Hrvatske u NR Kini. Tijekom službenoga susreta s veleposlanikom prof.dr. Antom Simonićem razgovaralo se o mogućnostima jačanja gospodarske i turističke suradnje Kine i Hrvatske odnosno Rijeke. U tom kontekstu gradonačelnik Obersnel susreo se sa savjetnikom Grada Shanghaia za investicije u prekomorskim zemljama gospodinom Gang Liu, članom Kineskog parlamenta i zamjenikom predsjedavajućeg Odbora za pravna pitanja NR Kine prof. Li Chong-an, s predstavnicima Sveučilišne bolnice u Pekingu, direktorom pedijatrije prof.dr.sc. Jiong Qin te gospođom prof.dr.sc. Qiudan Sun, direktoricom Sveučilišnog znanstvenog centra za medicinu iz Pekinga. Ovaj je susret bio i priprema za najavljeni dolazak delegacije lučkoga grada Ningboa u Rijeku početkom studenoga ove godine. Grad Ningbo zainteresiran je za intenzivniju suradnju s Rijekom, posebice s riječkom lukom. Preuzeto sa Rijeka.hr.

