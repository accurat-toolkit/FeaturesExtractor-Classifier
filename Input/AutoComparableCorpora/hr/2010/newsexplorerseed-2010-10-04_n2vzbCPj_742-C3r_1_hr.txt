Geert Wilders Geert Wilders, vođa Patrije za slobodu, poznat po svojim radikalno anti-islamskim stavovima, u subotu je izjavio kako je Njemačkoj potrebna stranka koja će je “sačuvati od opasnosti islama”. “Njemačkoj je potrebna stranka koja će braniti njen nacionalni identitet. Islam predstavlja opasnost za njemački politički identitet kao i njen ekonomski uspjeh.”, rekao je Wilders u Berlinu na svečanoj osnivačkoj sjednici njemačke Slobodarske partije, koja je, takođe, radikalno anti-islamska. Wilders, inače Nizozemac, smatra da “politička ideologija islama nije umjerena, nikad neće biti umjerena i ima globalne ambicije”. “Njemačka ispunjena džamijama i pokrivenim ženama više nije Njemačka Getea, Schilera, Bacha i Mendelsona”, smatra Wilders na kraju svog jednosatnog govora, a 500 pristalica nove stranke ga je nagradilo ovacijama. OVaj živopisni lik krajnje desne orijentacije zagovara zabranu Kur’ana, burki i gradnje džamija. U ponedjeljak će izaći pred sud u Nizozemskoj zbog optužbi za govor mržnje. “Njegova kritika nije usmjerena protiv samih muslimana već protiv političke ideologije islama.”, stao je u dobranu svog intimusa Rene Štatkević, osnivač Slobodarske partije. Skupu se obratio i izraelski političar Elizer Koen iz krajnje desničarske partije Jizrael beitenu rekavši da se radi o “istorijskom događaju”. Slobodarska partija je sve do petka uveče krila da će sastanak biti održan u berlinskom hotelu “Tirgarten”. Skup je obezbjeđivalo je oko 250 policajaca, a Wilders je stigao u pratnji tjelohranitelja jer je primio više prijetnji smrću. Wildersova posjeta i osnivanje Slobodarske partije uslijedili su nakon višemjesečnih debata u Njemačkoj o integraciji imigrnata, posebno muslimanske zajednice koja broji oko četiri miliona ljudi, većinom porijeklom iz Turske i Bliskog istoka. Član Upravnog odbora Bundesbanke Tilo Sarazin u septembru je morao da se povuče sa funkcije nakon što je objavio knjigu u kojoj tvrdi da muslimani vuku zemlju na dno, što su mnogi u javnosti prihvatili. “Wilders, Sarazin i nova Slobodarska partija sve one slijede istu strategiju, stigmatizaciju i diskriminaciju cijelih etničkih zajednica”, smatra Klara Herman, predstavnica Zelenih, dodajući da je riječ o rasistima i ksenofobima i da kao takvi moraju biti razotkriveni javnosti. Objavi na svom Facebook profilu Tagovi: fašizam, Geert Wilders, Nizozemska, Njemačka, političari, rasizam, religija

