Njihovo istraživanje nudi odgovore na pitanje zašto puno ljudi ostaje nezaposleno usprkos velikom broju nepopunjenih radnih mjesta, navodi se u obrazloženju nagrade. „Laureati su predstavili model koji nam pomaže razumjeti korelaciju između zakonskih regulativa i gospodarske politike s jedne, te nezaposlenosti, otvorenih radnih mjesta i plaća s druge strane“, stoji u priopćenju Švedske akademije. Po tradicionalnoj teoriji, tržišta rada trebala bi funkcionirati samostalno, pri čemu tražitelji pronalaze raspoloživa radna mjesta i time se uspostavlja ravnoteža. Diamond, Mortensen i Pissarides pokazali su svojim modelom, koji je po njihovim inicijalima nazvan model DMP, da tržišta ne funkcioniraju uvijek tako. Tako zbog malih poremećaja oni koji traže posao neće uvijek pronaći poslodavce koji traže radnu snagu. Primjerice, poslodavci zbog pratećih troškova možda neće zapošljavati radnike iako su im oni potrebni. Model DMP tako nudi objašnjenja za nezaposlenost koja ne slabi ni u uvjetima poboljšanja stanja u gospodarstvu. Laureati također pomažu identificirati područja regulatornih mjera, predlažući one kojima vlade mogu potaknuti zapošljavanje i spriječiti dugoročnu nezaposlenost kroz strukovno obrazovanje. Sedamdesetogodišnji Amerikanac Peter Diamond ekonomist je s prestižnog američkog instituta Massachutsetts Institute of Technology (MTI) i stručnjak na području socijalnog osiguranja, mirovina i poreza. Sedamdesetjednogodišnji Mortensen profesor je ekonomije na sveučilištu Northwestern u Evanstonu u saveznoj američkoj državi Illinois a trenutno gostujući profesor na sveučilištu u danskom Aarhusu. Šezdesetdvogodišnji Pissarides profesor je na London School of Ecnomics u Londonu. Trojica će ekonomista podijeliti nagradu u vrijednosti od 10 milijuna švedskih kruna (1,5 milijuna dolara).

