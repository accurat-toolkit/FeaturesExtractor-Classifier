"Varnostni kabinet bo na jutrišnjem srečanju po pričakovanjih glasoval za enostransko prekinitev ognja po podpisu memoranduma v Washingtonu in znatnem napredku v Kairu," je dejal predstavnik izraelske vlade, ki je želel ostati neimenovan. Dodal je, da bodo izraelske sile ostale v Gazi tudi po prekinitvi ognja. Kako dolgo bo to, za zdaj ni znano. Predstavnik izraelske vlade je še povedal, da bo tudi Hamas prekinil ogenj, vendar "če se bodo odločili za streljanje, ne bomo odlašali z odgovorom in nadaljevanjem ofenzive". Po njegovih besedah je izraelski premier Ehud Olmert "zadovoljen z rezultati pogovorov v Kairu, ki so odgovorili na temeljne zahteve Izraela glede ustavitve raketnih napadov in dogovora o usklajevanju med Izraelom in Egiptom o odprtju mejnih prehodov," je dodal. Vodja Hamasa proti izraelskim pogojem za premirje v Gazi Vodja Hamasa v izgnanstvu Haled Mašal je zavrnil izraelske pogoje za prekinitev ognja na območju Gaze. Na regionalnem vrhu v katarski Dohi je zahteval takojšnje odprtje meja na območje in umik izraelskih sil. Arabske države pa je pozval, naj ga v teh zahtevah podprejo. "Zagotavljam vam, da kljub vsemu uničenju v Gazi ne bomo sprejeli izraelskih pogojev za prekinitev ognja," je poudaril. Ob tem je naštel zahteve Hamasa - "ustavitev agresije, popoln umik sovražnika iz Gaze, odpravo blokade in odprtje meje na prehodu Rafa (z Egiptom)", ki bi ga morale nadzirati egiptovske in palestinske sile. V skladu s predlogom Egipta, ki posreduje med Hamasom in Izraelom, bi se spopadi v Gazi takoj končali za deset dni. Pri tem bi do vzpostavitve varnostne ureditve, s katero bi preprečili tihotapljenje orožja na območje, izraelske sile ostale na območju, prav tako pa bi ostali zaprti mejni prehodi. Zagotovila mednarodne skupnosti Izrael ob tem zahteva ustavitev raketnega obstreljevanja Izraela in s strani mednarodne skupnosti podprta zagotovila, da se Hamas, ki območje Gaze nadzoruje od junija 2007, s tihotapljenjem orožja ne bo znova oborožil. Mašal: Hamas ne more končati bojev Mašal pa je vztrajal, da Hamas ne more končati bojev, dokler mejni prehodi v Gazo ne bodo znova odprti. V pogovorih o vzpostavitvi prekinitve ognja so se pokazala določena razhajanja v vrstah Hamasa. Predstavniki Hamasa iz Gaze so namreč večkrat pokazali večjo naklonjenost sprejemu egiptovskega predloga kot pripadniki Hamasa v izgnanstvu, ki jim načeluje v Siriji živeči Mašal. Slednji je tudi pozval arabske države, naj podprejo njegova stališča, napovedo bojkot Izraela in prekinejo vse vezi, ki jih imajo z judovsko državo. Mašalovemu pozivu se je v Dohi pridružil sirski predsednik Bašar al Asad, ki je arabske države z diplomatskimi odnosi z Izraelom pozval, naj zaprejo svoja veleposlaništva v judovski državi. Na ta poziv se je v Dohi odzvala Mavretanija, ki je danes sporočila, da je prekinila odnose z judovsko državo. Iranski predsednik Mahmud Ahmadinedžad, ki se prav tako udeležuje vrha v Katarju, pa je šel še dlje. Pozval je namreč k pregonu izraelskih voditeljev pred mednarodnimi sodišči zaradi zločinov na Palestinci na območju Gaze. Vrha v Dohi se sicer ne udeležujejo vse arabske države, kar pri vprašanju nasilja v Gazi kaže na razhajanja med njimi. V Katarju tako ni Egipta in Jordanije, ki imata - poleg Mavretanije, ki jih je danes prekinila - edina diplomatske vezi z Izraelom. Katar ima z judovsko državo trgovinske vezi. Prav tako se vrha v Katarju ne udeležujejo predstavniki palestinskih oblasti pod vodstvom predsednika Mahmuda Abasa. Slednjega podpirata Savdska Arabija in Egipt, medtem ko ima Hamas podporo Katarja in Sirije. Abasov predstavnik Jaser Abed Rabo je Katar celo obtožil, da z današnjim vrhom "palestinsko kri" izkorišča v politične namene. Predlog za končanje agresije Na razkol med arabskimi državami kaže tudi dejstvo, da vzporedno z vrhom v Dohi v Kuvajtu poteka srečanje zunanjih ministrov Arabske lige, ki so pripravili svoj predlog za končanje izraelske agresije v Gazi. Predlog, o katerem bodo razpravljali na ponedeljkovem vrhu Arabske lige, prav tako v Kuvajtu, med drugim poziva k zavezam k obnovi Gaze in zagotovitvi potrebnih finančnih sredstev v višini dveh milijonov dolarjev, o čemer se bodo usklajevali s palestinskimi oblastmi. Diplomatske dejavnosti za končanje prelivanja krvi se nadaljujejo tudi v Egiptu. V Kairo se je danes na nadaljnje pogovore vrnil izraelski odposlanec Amos Gilad. Prav tako je vnovično pot v Kairo napovedal predstavnik Hamasa Mohamed Nasr. ZDA in Izrael skupaj proti tihotapljenju orožja v Gazo Ameriška državna sekretarka Condoleeza Rice in izraelska zunanja ministrica Cipi Livni sta v Washingtonu podpisali dogovor, katerega cilj je ustavitev tihotapljenja orožja na območje Gaze. Gre za dogovor, ki naj bi predstavljal del prizadevanj za dosego prekinitve ognja v Gazi. Riceova je ob podpisu dejala, da dogovor "prinaša vrsto korakov, ki jih bosta ZDA in Izrael naredila za zajezitev toka orožja in razstreliva v Gazo". Riceova, ki je krivdo za izraelsko ofenzivo na območje pripisala raketnemu obstreljevanju judovske države s strani gibanja Hamas, je dejala, da je cilj memoranduma o razumevanju zagotoviti, "da Gaze ne bo nikoli več mogoče uporabiti za izhodišče" za tovrstne napade. "Tihotapljenje orožja v Gazo se mora končati," pa je dejala Livnijeva. Danes podpisani dogovor je označila za "ključno komponento za končanje sovražnosti". Dogovor naj bi vključeval delitev obveščevalnih podatkov o tihotapljenju orožja in nadzor na tihotapskimi potmi v Gazo. Kljub temu pa še vedno ni jasno, kdaj bi bilo mogoče doseči dogovor o prekinitvi ognja. Da ta še ni blizu, je nakazal vodja Hamasa v izgnanstvu Haled Mašal, ki je na srečanju arabskih držav v katarski Dohi izjavil, da njegovo gibanje ne bo sprejelo nobenega premirja, ki ne bo vključevalo polnega umika izraelskih sil iz Gaze in odprtja meja na območje. Riceova je dala vedeti, da za dosego prekinitve ognja dogajanje v ZDA ni pomembno. Tako je odgovorila na vprašanje, ali je prekinitev ognja možna, preden predsedniški stolček v ZDA 20. januarja prevzame Barack Obama. Po njenih besedah je namreč pomembno, da bi bila prekinitev ognja trajna. Spopadi v Gazi so bili sicer danes manj intenzivni kot v minulih dneh, v njih naj bi življenje izgubili štirje Palestinci. Izraelske sile so se umaknile iz južnih in vzhodnih obrobij mesta Gaze, vsaj 40 izraelskih tankov pa naj bi tudi zapustilo območje Gaze in se vrnilo v Izrael. Včeraj so izraelske sile ubile tudi visokega predstavnika gibanja Hamas na območju Gaze, notranjega ministra Saida Siama. Več o včerajšnjem dogajanju ... Toča fosfornih granat na sedež OZN v središču Gaze (Iz petkove tiskane izdaje Dela) Izraelske obrambne sile (IDF) stopnjujejo napade na območju Gaze. Njihova taktika je vse bolj podobna zadnjim dnevom vojne v Libanonu 2006, ko so Izraelci storili največ grozodejstev. Včerajšnji napad na sedež Združenih narodov (UNRWA) v središču Gaze, kamor se je pred bombardiranjem zateklo sedemsto ljudi, je prav tako spomnil na preteklost: leta 1996 so izraelske sile v libanonski Kani napadle sedež ZN in pobile ducate ljudi. Tiskovni predstavnik ZN Chris Gunness je po napadu povedal, da so poslopje zadele tri granate s prepovedanim belim fosforjem. Zgradba ZN je v poznih popoldanskih urah še vedno gorela, ogenj se je dvigoval visoko v zrak. Izraelci so včeraj raketirali tudi zgradbo, v kateri biva večina novinarjev, ki poročajo iz Gaze. V Gazi poteka totalna vojna. »Je potrebna še močnejša simbolika?!« je po napadu zgroženo dejal tiskovni predstavnik ZN Chris Gunness. »Gorečega belega fosforja ni mogoče pogasiti z gasilnimi aparati. Za to potrebujemo pesek, ki pa ga nimamo.« Zaradi napada so bili Združeni narodi prisiljeni ustaviti svoje operacije na območju Gaze, od katerih je odvisno več sto tisoč življenj. V ozračju stopnjujočih se spopadov se je v Tel Avivu včeraj mudil generalni sekretar ZN Ban Ki Mun in v družbi zunanje ministrice Cipi Livni ostro obsodil izraelski napad na poslopje ZN ter dodal, da so razmere na območju Gaze »nevzdržne«. Zavzel se je za takojšnjo ustavitev spopadov in dolgotrajno premirje, toda njegove besede so v Jeruzalemu - pričakovano - naletele na gluha ušesa. Predstavniki ZN, ki nočejo biti imenovani, so nam povedali, da niti malo ne dvomijo, da so Izraelci tarče natančno izbrali in da nikakor ni šlo za »napako«. »Mislim, da hoče Izrael s stopnjevanjem napadov v zadnjih trenutkih razširiti vojaško operacijo in tako ustvariti pritisk pred pogajanji,« meni uradnik Hamasa Gazi Hamad. Med obiskom vodstva ZN v Sveti deželi so izraelski tanki prodrli globoko v notranjost Gaze; marsikje so ves dan potekali srditi spopadi med izraelsko vojsko in palestinskimi borci, ki še vedno vztrajajo v boju z zdaleč močnejšim nasprotnikom. V mestne četrti so ves dan prodirali izraelski tanki. Prodor v urbana središče je z domov pregnal ogromno ljudi; v dvajsetih dneh je moralo zapustiti domove okoli 100.000 ljudi. »Povem vam, vsa Gaza gori, povsod so tarča napadov. Na klice na pomoč ne moremo odgovarjati, razmere so nevzdržne. Ne moremo do ljudi. Vsi so ujeti. Ne vemo, kako naj jim pomagamo,« je včeraj iz bolnišnice Šifa v Gazi povedal dr. Musa el Hadad. Izraelske rakete so včeraj med drugim zadele tudi bolnišnico Al Kuds; ogenj je zajel tako bolnišnico kot lekarno. Po besedah Halida abu Zejda je v zgradbi ujetih 400 ljudi. Kljub siloviti izraelski ofenzivi na mesta v južnem Izraelu še vedno letijo Hamasove rakete. Pritisk na izraelske oblasti se krepi, toda trojka Cipi Livni, Ehud Barak in Benjamin Netanjahu, ki vodi vojno, napade le še stopnjuje. Poslanci evropskega parlamenta so včeraj ostro obsodili »kolektivno kaznovanje« Palestincev na območju Gaze. V soglasno sprejeti resoluciji so izraelsko stran pozvali, naj konča ofenzivo v Gazi in zagotovi nemoten dostop humanitarne pomoči, Hamas pa, naj neha z raketami obstreljevati izraelsko ozemlje. Predsednik Hamasove vlade v Gazi Ismail Hanija je mednarodno skupnost včeraj pozval, naj okrepi pritisk za ustavitev izraelske ofenzive na območju Gaze, in postavil pogoje za prekinitev ognja: umik blokade območja Gaze, odprtje mejnih prehodov in popoln umik izraelskih sil z območja. Hanija je zavrnil očitke, da je Hamas kriv za vojno, ker ni privolil v podaljšanje šestmesečnega premirja. »Izrael je z gospodarskim dušenjem v Gazi ustvaril pekel na zemlji,« je povedal Hanija. V ozračju visoke napetosti je včeraj prispel v Kairo vodja izraelske pogajalske delegacije Amos Gilad, čigar naloga je doseči premirje, a ne takoj, saj bo izraelska vojska po stari navadi poskušala zadnje dneve vojne izkoristiti za dosego svojih vojaških in političnih ciljev. Izrael je tisti, ki vodi igro. Včerajšnji dan je to grobo pokazal. Čas se izteka. Iz petkove tiskane izdaje Dela Videmšek: Do premirja bo prišlo v roku tedna dni Slovenija prebivalcem Gaze namenila 50.000 eurov

