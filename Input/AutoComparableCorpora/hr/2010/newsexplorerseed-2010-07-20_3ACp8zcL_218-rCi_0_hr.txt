Gotovo polovica hrvatskoga kontingenta u misiji ISAF-a u Afganistanu, koji će biti raspoređen potkraj ljeta, bit će potpora za obuku i mentorstvo lokalnih snaga sigurnosti, najavio je na jučerašnjoj međunarodnoj konferenciji o Afganistanu u Kabulu Gordan Jandroković, vođa hrvatskog izaslanstva, ministar vanjskih poslova i europskih integracija. Prijenos odgovornosti na afganistanske snage sigurnosti glavna je poruka devete konferencije o toj državi, no prve koja se održava u Afganistanu. Svih 70-ak izaslanstava složilo se s tom taktikom, ali je datum završetka “kabulskog procesa” izazvao disonantne tonove. Precijenili Afganistance Otvarajući konferenciju s glavnim tajnikom UN-a Ban Ki-moonom, afganistanski predsjednik Hamid Karzai ljestvicu za rok predaje postavio je visoko - do kraja 2014. Karzaijev optimizam zasjenile su nedavne sigurnosne procjene koje su otkrile kako je SAD precjenjivao spremnost afganistanske vojske, ali i otkrile korupciju u afganistanskim snagama sigurnosti. Sumnju u Karzaijev rok izrazio je glavni tajnik NATO-a Anders Fogh Rasmussen poručivši kako će "rok odrediti stanje na terenu, a ne kalendar”. Prednost – iskustvo iz rata Da je pred međunarodnim snagama još posla, pokazuje i pucnjava koja je u noći prije konferencije odjekivala gradom, posebice oko zračne luke. Hrvatsko je izaslanstvo u Kabul stiglo u šest sati i u zračnoj su luci, u kojoj su ih dočekali hrvatski vojnici, prošli sigurnosni režim: pancirke te prebacivanje u blindirana vozila. –- Prvi je susret bio dovoljan da pokaže profesionalnost naših vojnika –- kazao je Jandroković. Osiguranje na pustim ulicama, u Kabulu su, naime, proglašena dva neradna dana, bilo je više nego vidljivo: svakih 200 do 300 metara na goste su motrili konjanici u lokalnim afganistanskim nošnjama te pripadnici međunarodnih snaga. U kampu, u kojem je smješten i dio hrvatskoga kontingenta, Jandroković je vojnicima i iz 15. hrvatskoga vojnog kontingenta poručio kako su iskustva iz Domovinskog rata te iz Afganistana ono što hrvatskim snagama daje prednost pred ostalim zemljama regije, ali i mnogim drugim članicama NATO-a te dodao: – Hrvatska je od zemlje kojoj je trebala međunarodna pomoć postala zemlja koja pomoć daje.

