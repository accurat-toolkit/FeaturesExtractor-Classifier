PJONGJANG - Sjeverna Koreja zaprijetila je u subotu snažnim nuklearnim odgovorom na predstojeće vojne vježbe Južne Koreje i SAD-a, nazivajući ih "neoprostivom" provokacijom, koja dolazi kao vrhunac nakon pogrešnog okrivljavanja Pjongjanga za potapanje južnokorejske korvete Cheonan u ožujku. Moćna Komisija nacionalne obrane Sjeverne Koreje, na čijem je čelu Kim Jong Il, upozorila je da će se njezine postrojbe suprotstaviti održavanju vojnih manevara, u kojima bi trebao sudjelovati i američki nosač aviona na nuklearni pogon, sa "svetim ratom odmazde", izvješćuje američka agencija Associated Press. "Vojska i narod Demokratske Narodne Republike Koreje legitimno će se suprotstaviti sa svojim snažnim nuklearnim odvraćanjem, najvećim vježbama za nuklearni rat koje su ikada održale SAD i marionetske snage južne Koreje", navodi se u priopćenju službene novinske agencije Pjongjanga, koja citira neimenovanog glasnogovornika Komisije nacionalne obrane. Pjongjang rutinski prijeti ratom kad god Južna Koreja i SAD održavaju zajedničke vojne vježbe, koje Sjeverna Koreja vidi kao probu za napad na njezin teritorij. SAD drži 28.500 vojnika u Južnoj Koreji zbog odvraćanja od agresije, ali ističe da ne namjerava izvršiti invaziju na sjever. Američki i južnokorejski ministri obrane Robert Gates i Kim Tae-young objavili su ranije ovoga tjedna u Seoulu da velike četverodnevne vojne vježbe, koje počinju u nedjelju, trebaju poslati "jasnu poruku" Sjevernoj Koreji da prestane s agresivnim ponašanjem. Washington i Seoul okrivljuju Pjongjang za potapanje južnokorejske korvete Cheonan u vodama zapadne obale Korejskog poluotoka u ožujku. Četrdeset i šest mornara poginulo je u incidentu koji Seoul naziva najgorim napadom na svoju vojsku od Korejskog rata 1950-53. Sjeverna Koreja odlučno je opovrgla bilo kakvu uključenost te upozorila da će bilo kakve sankcije protiv nje izazvati rat.

