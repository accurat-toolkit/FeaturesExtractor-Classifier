Irska vlada otkazala je aukcije državnog duga koje su se trebala održati u listopadu i studenom nakon što je prinos na 10-godišnju irsku državnu obveznicu porastao na rekordnih 454 bazna poena iznad njemačkog benchmarka, piše Bloomberg. Ministar financija Brian Lenihan rekao je da je Irska 'financijski pokrivena' do sredine 2011. godine. Iduće godine dospijevaju obveznice u iznosu od 4,4 milijarde eura. Za usporedbu, Grčkoj dospijeva dug od 27 milijardi eura. "Dvadesetak milijardi eura koje ne dolaze na naplatu iduće godine kupuju vladi vrijeme“, smatra Jens Peter Soerensen, analitičar Danske Banka, najveće danske banke, koji investitorima preporuča kupnju irskih trezorskih zapisa. “U jednom trenutku investitori će usporediti dva posto prinosa na njemačke obveznice i 6 posto na irske. I reći će: 'Kupimo irske!'“ , kaže Soerensen. Irski ministar ovog tjedna putuje u New York kako bi uvjerio investitore da će Irska stabilizirati svoj financijski sustav bez bankrota države. Državni trošak za spašavanje posrnulih banaka mogao bi dosegnuti 50 milijardi eura, što potiče brigu da bi Irska mogla postati prva država nakon Grčke koja će zatražiti i povući financijsku pomoć iz 750 milijardi eura vrijednog fonda za spašavanje koji su u svibnju zajedno utemeljili Europska unija i Međunarodni monetarni fond. Dodatna premija na rizik koju ulagači traže kod irskih obveznica, a koja se mjeri usporedbom s njemačkim državnim obveznicama, dosegnula je vrhunac 29. rujna sa 454 bazna poena iznad njemačkih obveznica, da bi nakon što je irska vlada otkazala 3 milijarde eura vrijedno izdanje obveznica, pala na 423 bazna poena. Među zemljama takozvane europske periferije samo grčke obveznice imaju veću premiju na rizik od irskih – 8. listopada iznosila je 754 bazna poena, dok je za portugalske obveznice iznosila 399 baznih poena, za španjolske 174, a za talijanske 149. Lenihan će idućeg mjeseca predstaviti svoj plan za smanjivanje proračunskog deficita na 3 posto BDP-a u 2014. godini. Fiskalni deficit je ove godine porastao na 32 posto BDP-a kako bi vlada mogla ubrizgati sredstva u bankarski sustav, prije svih u Anglo Irish Bank. Irska je do sada tu dablinsku banku pomogla s 22,9 milijarde eura, nakon što se našla u problemima zbog loših kredita nakon kolapsa tržišta nekretnina u siječnju 2009. godine. Banka bi trebala 6,4 milijarde eura dodatnog kapitala te dodatnih 5 milijardi eura za moguće neočekivane gubitke. Ministar Lenihan je prošlog mjeseca rekao da će država preuzeti većinski udjel i u Allied Irish Banci. Ekonomski analitičari slažu se da Irska nema alternative i da su mjere kojima bi se smanjio proračunski deficit pravi, ali i jedini mogući potez irske vlade. Christopher Pryce, direktor rejting agencije Fitch u Londonu, za Bloomberg TV rekao je da bi irska vlada morala srezati troškove i povećati poreze za oko četiri milijarde eura. “To bi vjerojatno bilo dovoljno za zadržavanje povjerenja u Irsku“, smatra Pryce, "U ovim okolnostima važno je impresionirati tržište“. Premija na rizik na irski dug krajem prošlog tjedna iznosila je 430 baznih peona i bila je 17 poena niža nego 7. listopada. Premija na grčki dug iznosila je 727 baznih poena , što grčki dug čini uvjerljivo najskupljim u Europi. Državna agencija za upravljanje riznicom otplatit će u 2011. godini 11 posto ukupnog duga, navodi Bloomberg. Španjolska će otplatiti 20 posto, Portugal 18 posto, a Italija 17,5 posto. “Kockaju se očekujući da će uspjeti obuzdati proračun i tako smanjiti spread“, kaže Alan McQuaid, glavni ekonomist Bloxham Stockbrokersa iz Dublina. “Ako u tome ne uspiju, možda će preskočiti nekoliko aukcija početkom iduće godine. Ali u jednom trenutku će morati ponovno na tržište. Ako ne možeš na tržište, onda moraš tražiti pomoć izvana“, zaključuje McQuaid. Grčka je dospijeće obveznica u svibnju od 8,5 milijardi eura pokrila s 20 milijardi eura od EU i MMF-a, prve rate trogodišnjeg paketa financijske pomoći. Za Grčku je dospijeće obveznica u svibnju veliki pritisak, dok je Irska u idućoj godini pokrila svoja dospijeća, navode analitičari. Ministar Lenihan tako ima vremena smanjiti troškove zaduživanja, odnosno uvjeriti investitore da će Irska platiti dugove, zaključuje Soerensen iz Danske Banka. Prinos na desetogodišnje irska obveznice iznosi 6,48 posto, dok je prije šest mjeseci iznosio 4,5 posto. Irska vlada ima problem ako prinosi ne padnu, ali nije pod pritiskom da se mora zadužiti. Čak i u slučaju da zatraži pomoć EU i MMF-a, što je malo vjerojatno, investitori će biti plaćeni, zaključuje Soerensen.

