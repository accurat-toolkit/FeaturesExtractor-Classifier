Govor veleposlanika Jamesa B. Foleyja “Unapređenje investicijske klime“ Zagrebačka škola ekonomije i managementa 18. svibnja 2010. godine Zahvaljujem na toploj dobrodošlici, dr. Njavro. Zaista mi je zadovoljstvo biti danas u Zagrebačkoj školi ekonomije i managementa. Pogotovo mi je drago što su prisutni i studenti ove uvažene ustanove. Vi ste budućnost svoje zemlje i vi ćete biti sljedeća generacija gospodarskih i poslovnih lidera. Ali u ovim teškim vremenima imate razlog pitati se kakva vas to budućnost čeka – čekaju li vas prosperitetna ili teška vremena? Hoće li to biti vremena mogućnosti ili posrnulih snova? To nije pitanje na koje ja mogu odgovoriti, ali Vam mogu reći da odogovor ovisi o odlukama koje će hrvatska politička elita donijeti u ovom ključnom trenutku. Ja sam zapravo prilično optimističan u pogledu budućnosti Hrvatske. Ovo je zemlja s beskrajnim potencijalom i smatram da je došlo do povijesnog trenutka odlukom premijerke Kosor o provedbi Programa za gospodarski oporavak i razvitak koji bi mogao, bude li do kraja proveden, izvesti Hrvatsku na pravi put održivog gospodarskog rasta. Cilj mog današnjeg govora je pojasniti zašto su toliko važne i potrebne mjere gospodarske reforme o kojima je predsjednica Vlade obavijestila javnost. Bilo bi malo reći da Europa danas živi u izazovnom vremenu kad je riječ o gospodarstvu. Kriza koja je započela potkraj 2008 g. srušila je financijske sustave od Islanda to Latvije te ugrozila gospodarstva mnogih drugih država. A nedavna kriza u Grčkoj opasno je zaprijetila stabilnosti eura, najopipljivijeg simbola europske ekonomske integracije. Čak je i sama priroda prouzročila gospodarske tegobe diljem Europe neprestanim erupcijama vulkana. Hrvatska je zasad uspjela izbjeći najgore učinke tih kriza, ali bilo bi pogrešno misliti da je trenutna gospodarska recesija u Hrvatskoj slična tim erupcijama, tj. da je recesija neizbježna viša sila bez dugotrajnih posljedica. Zapravo je istina, kao što je i premijerka sama rekla, da je financijska kriza otkrila ozbiljne strukturalne probleme u hrvatskom gospodarstvu koji su odavno prisutni. Želim biti posve jasan - Hrvatska nije Grčka, ne postoje dvije iste države, a Hrvatska ima i značajne prednosti. Ali u dubljem smislu svi smo mi Grčka; gotovo sva zapadna gospodarstva žive iznad svojih mogućnosti posuđujući iz budućnosti kako bi financirali iluzije blagostanja današnjice. Svugdje na Zapadu, uključujući i Sjedinjene Države, došao je dan svođenja računa. Vlade nemaju drugog izbora nego da smanje veličinu administracije, da smanje potrošnju i žive u okviru svojih mogućnosti. Prošli su dani zaduživanja kako bi se financirala loša gospodarska politika i praksa. Ušli smo u razdoblje koji će biti puno izazova i za političare i za građane. Ustvari i ne postoji drugačiji izbor: ili će se primjenjivati zdrave mjere ili će gospodarstva tonuti. S obzirom na prekomjeran vanjski dug i kroničan fiskalni deficit ni Hrvatska nije izuzetak od te neumoljive stvarnosti. U Hrvatskoj se u proteklih sedam godina vanjski dug gotovo udvostručio približivši se iznosu od sto posto BDP-a. Ova statistika odraz je osnovnih strukturalnih manjkavosti, među koje spadaju prevelika uloga države u gospodarstvu, nefleksibilno tržište rada i malen udio proizvodnje u ukupnom gospodarstvu, veliko porezno opterećenje, troma birokracija i loša poslovna klima. Prema poznatom istraživanju koje provodi Svjetska banka, Hrvatska je na 101. mjestu u pogledu lakoće pokretanja nove tvrtke. Međutim, u svakoj lošoj vijesti postoji i dobra, a kao što kažu Kinezi, kriza znači i stvaranje novih prilika. Zahvaljujući krizi sad nam je jasno da je hrvatsko gospodarstvo bilo na neodrživom putu. Činjenica da više nema novca za održavanje krivih politika znači da Hrvatska sada ima mogućnost krenuti pravim putem izgradnje temelja stvarnog gospodarskog rasta, otvaranja stvarnih radnih mjesta i postizanja stvarnog prosperiteta. U Americi imamo izreku: ako si u rupi i želiš izaći, prestani kopati. Ustvari prvo moraš priznati da jesi u rupi. A premijerka Kosor upravo to je i učinila. Prepoznala je problem i putem svog Programa za gospodarski oporavak i razvitak pronašla način za izlazak iz rupe. A teži dio - primjena niza mjera koje će kratkoročno biti bolne - tek stiže. Ipak, Hrvatska je prestala kopati. Ulazak u Europsku uniju neće sam po sebi izvući Hrvatsku iz rupe. Naravno, ne želim umanjivati važnost članstva u Europskoj uniji. Dan kada Hrvatska stupi u Europsku uniju predstavljat će golemo postignuće za zemlju. Dugoročno gledajući, članstvo u tom ekskluzivnom klubu bit će od velikog značenja za gospodarstvo i za građane. Međutim, članstvo neće samo po sebi Hrvatsku učiniti konkurentnijom niti prosperitetnijom. Hrvatska može osigurati gospodarsku budućnost samo uz provedbu predloženih gospodarskih reformi pripremajući se za nove izazove koji će nastati ulaskom u Europsku uniju. Samo tako što će postati zemlja u kojoj je lako pokrenuti posao i poslovati, uložiti novac i zaraditi novac, Hrvatska će početi sustavno proizvoditi robu i usluge koje mogu konkurirati na globalnom tržištu. Uistinu, središnja gospodarska pouka u ovoj krizi je da se u ovom našem povezanom svijetu kapital kreće vrlo brzo i otići će tamo gdje su uvjeti najpovoljniji. Priznali mi to ili ne, Hrvatska se stalno natječe sa susjedima u privlačenju novih poslova i ulaganja. Ukoliko tvrka želi otvoriti novu tvornicu, uvesti novi proizvod, otvoriti regionalno sjedište, kamo će ići? Hoće li doći ovamo? Ili će otići u Mađarsku, Srbiju ili Slovačku? Zapravo, Hrvatska se u privlačenju kapitala natječe sa svakom zemljom u svijetu. Hoće li investicije doći ovamo ili će otići u Latinsku Ameriku ili Aziju, regije u kojima su cijena radne snage i troškovi poslovanja znatno niži? Nažalost, to je utrka u kojoj Hrvatska ne pobjeđuje. Prošle godine su izravna strana ulaganja u Hrvatsku pala ispod tri milijarde dolara, znatno niže od 5% BDP-a. Izuzetno niska razina stranih izravnih greenfield ulaganja nepobitan je dokaz da ulagači odabiru druge zemlje. Isto se može reći i za hrvatske tvrtke. Trenutno malo njih ostvaruje nove investicije koje otvaraju nova radna mjesta i prilike. Pitanje je zašto. Ovim dolazim do glavnog današnjeg pitanja koje glasi: “Što treba učiniti kako bi se u Hrvatkoj unaprijedilo poslovanje i ulagačka klima?”. Sjedinjene Američke Države žele biti snažan trgovački partner Republici Hrvatskoj i ja bih osobno htio vidjeti nove značajne američke investicije u ovoj zemlji. Ali u trenutnom okružju, izuzetno je teško “prodati” Hrvatsku kao atraktivno mjesto za ulaganja. Projekti predugo čekaju na administrativne dozvole, a mnogi od njih ne napreduju bez “političke” intervencije. Postupak upisa nekretnine i dobivanje vlasničkih listova složen je i neizvjestan, te često traje godinama. Parafiskalna davanja visoka su i nepredvidljiva, te onemogućavaju tvrtke da ostvare nova ulaganja ili zaposle nove djelatnike. Zadnje izvješće pokazalo je da trenutno postoji više od 250 neporeznih davanja. Postupci javnih natječaja nisu transparentni kako bi trebali biti. Svaki od ovih problema ima stvarne posljedice i stvaran učinak na život Hrvata i gospodarski razvoj ove zemlje. Želim vam dati nekoliko primjera vezanih uz iskustva nekih američkih kompanija u pogledu investiranja ili pokušaja investiranja na ovom tržištu. Te primjere navodim iz razloga što sam s njima dobro upoznat, a ne da bih za njih lobirao. Stoga neću spominjati imena. Naravno, moja je dužnost da kao američki veleposlanik pomažem američkim tvrtkama. No dopustite mi da stavim naglasak na zdravlje hrvatskog gospodarstva. Vaš uspjeh je važan za sve ono što Sjedinjene Američke Države žele ostvariti u ovoj regiji. Primjeri su zanimljivi jer ocrtavaju najvažnije probleme. Prije pet godina, jedna američka kompanija sa znatnim iskustvom u turističkoj industriji došla je u Hrvatsku kako bi uložila nekoliko stotina milijuna dolara u gradnju novog hotela. Hotel je trebao biti smješten na predivnoj ali nerazvijenoj lokaciji koja je pritom bila izložena ratnim djelovanjima. Pet godina kasnije još se ništa nije pomaknulo s mjesta. Iako je zemljište za hotel u vlasništvu države, investitor nije uspio pronaći nekoga u vlasti tko bi bio spreman razgovarati o dodjeljivanju koncesije. Nitko u vlasti nije niti odbio njihovu ponudu. Čini se da u ovom slučaju vlasti nisu spremne baviti se tim investitorom. Pohvalno je što ta američka kompanija još uvijek radi na oživljavanju ovog projekta. No očito je da gube strpljenje. Pouka u ovom slučaju je da s potencijalnim investitorima treba raditi na pouzdan i učinkovit način. Investicijski projekti ne mogu godinama čekati odgovor. Kapital će odseliti u druge zemlje. Druga američka kompanija rekla nam je da proizvodnja njihovog glavnog proizvoda u Hrvatskoj košta 40% više nego u bilo kojoj drugoj zemlji središnje i istočne Europe. Razlog tome su komplicirana regulativa i prije svega mnoga složena i nepredvidljiva neporezna davanja koja se naplaćuju, od zaštite spomenika i upravljanja šumama, do naknada za otpadne vode neovisno o kvaliteti i količini isporučene vode. Naravno, čvrst regulativni okvir i razumna naplata naknada potpuno su legitimni. Ali pouka ove priče je da se investitore, bilo strane ili hrvatske, ne smije sustavno iscrpljivati. Ukoliko Hrvatska želi privući nove investicije, mnoge skupe naknade treba ili racionalizirati ili ukinuti. U sljedećem slučaju jedna američka investicijska kompanija s kapitalom vrijednim stotine milijuna dolara uočila je brojne prilike za investiranje u male tvrtke koje su bile privatizirane putem Hrvatskog fonda za privatizaciju. Kompanija je podnijela početnu ponudu za kupnju jedne male tvrtke koja je bila ponuđena na prodaju putem javnog natječaja. Oni su bili jedini podnositelji ponude. U Hrvatsku su došli s energijom, optimizmom i detaljnim planovima za stabilizaciju i ekspanziju tvrtke koja je bila ponuđena na prodaju. U slučaju uspješne kupnje kompanija je bila spremna nastaviti svoj investicijski ciklus u Hrvatskoj. Međutim, kompanija i Fond za privatizaciju nisu se uspjeli sporazumjeti oko ugovora. Neovisno o tome kompanija je zadržala optimizam i planirala sudjelovati u novom natječaju, kao i u drugim poslovima. Nažalost, Fond za privatizaciju obavijestio ih je da će zadržati 150.000 eura pologa. Premda se ovo činilo protivno pravilima natječaja i unatoč svim naporima kompanije usmjerenim na pomirenje, čak ni izgledi da će ubuduće izgubiti značajne investicije nisu pomogli uvjeriti vlasti da vrate polog. Na kraju, vlada će možda zadržati 150.000 eura pologa, ali će izgubiti desetke milijuna potencijalnih novih ulaganja. Pouka je u ovom slučaju da država treba biti ta koja će omogućiti, a ne onemogućiti strana ulaganja. Nedostatak transparentnosti u natječajnom postupku jasno se pokazao u jednom nesretnom slučaju. Američka tvrtka dala je najbolju ponudu za veliki javni natječaj. No njihova je ponuda bila diskvalificirana zbog tehničkog detalja u dokumentaciji koji se nije ticao ni njihove financijske ponude niti njihove sposobnosti da obave posao. Ugovor je dobila druga tvrtka. Investitori moraju biti sigurni da će pravila igre biti jasna i da ponude neće biti odbijene proizvoljno. Hrvatska sebi ne može dopustiti imidž zemlje u čijoj javnoj nabavi vlada netransparentnost, osobito s obzirom na to da država još uvijek posjeduje stotine poduzeća, kao i dionice u tvrtkama koje namjerava prodati. Ove priče su nažalost samo vrh ledenog brijega. To su naime one priče s kojima sam najbolje upoznat. No u razgovorima s hrvatskim poslovnim ljudima stekao sam dojam da ih ima mnogo, mnogo više. Ono što je svim tim pričama zajedničko su poteškoće u dobivanju dozvola, autorizacija i licenci na efikasan i pravovremen način. Ono što najviše upada u oči je stanje birokratske kompliciranosti, da ne kažem konfuzije. U svakom projektu postoje mnogi donositelji odluka na nekoliko razina – lokalne vlasti, središnja vlast i državne agencije – koje mogu reći ne ili jednostavno ne donijeti odluku. Kada ovlasti postoje svugdje, obično odgovornost nije nigdje. Drugim riječima, nitko nije odgovoran. Ovdje je zapravo riječ o vodstvu. Čak i suočeni s ovakvim preprekama, u različitim dijelovima Hrvatske postoje čelni ljudi koji su u stanju učiniti iskorak. Prije mjesec dana imao sam priliku posjetiti grad Varaždin. Taj grad i regija čine mnogo stvari na pravi način. Oni su uveli politike i programe koji su stvorili prijateljsko okruženje za poduzetništvo i investicije. Rezultati su vidljivi. Varaždin i regija imaju jednu od najnižih stopa nezaposlenosti u zemlji, oko šest posto, što je upola manje od državnog prosjeka. Stvorili su profitabilnu poslovnu zonu, a tamo je i sjedište “Vindije”, jedne od najuspješnijih prehrambeno-prerađivačkih tvrtki u zemlji. Pa ipak, lokalni čelnici s kojima sam razgovarao zabrinuti su zbog pridruživanja EU i pojačane konkurencije koju donosi članstvo. Oni imaju razloga za zabrinutost. Hrvatska mora više učiniti kako bi svoja poduzeća pripremila na novu realnost. Još jedna zajednica koja izvrsno radi na izgradnji snažnog gospodarstva je mali grad Sinj. Kao što znate, Sinj se nalazi blizu Splita i uvjek je djelovao u njegovoj gospodarskoj sjeni. Prije dva tjedna imao sam priliku susresti se sa sinjskim gradonačelnikom. Taj dinamični mladi čovjek vidi blizinu Splita kao značajnu prednost u promoviranju gospodarskog razvoja zajednice. Pronašao je 11 investitora koji su odabrali njegov grad za svoje pogone i otvaranje radnih mjesta za zajednicu. On je također pronašao strateške investitore za ponovno pokretanje tvornice tekstila koja je bila na rubu bankrota, te je prijavio četiri nova projekta kako bi iskoristio pretpristupne fondove Europske unije. Gradonačenik Sinja postavio je ambiciozne ciljeve svojoj lokalnoj vlasti, obećavši uravnotežen proračun i postavivši rok od sedam dana za odgovore na sve upite građana. I najvažnije, gradonačelnik je pokazao da politika neće stajati na putu izgradnje gospodarske budućnosti Sinja. On nije član ni jedne političke stranke i svjedoči da zdravlje ekonomije može nadići političke nesuglasice. Siguran sam da postoje i mnogi drugi, koji jesu članovi političklih stranaka i koji su spremni surađivati s kolegama iz drugih stranaka na pitanjima gospodarskog napretka kao zajedničkog interesa. Jednako kao Sinj ili Varaždin, te zajednice moraju graditi imidž sredina koje su pravične, transparentne i otvorene prema novim idejama. Istra je također područje koje zavređuje priznanje. Iako do sada nisam imao prilike posjetiti Istru, znam da je istarska Agencija za razvoj bila uspješna u pronalaženju financijskih sredstava, razvijanju poduzetničke infrastrukture, pružanju obuke, edukacije i konzaltinga poduzetnicima o tome kako započeti posao. Agencija je također uspostavila snažne veze s drugim zemljama regije i ima impresivnu listu projekata - završenih i onih koji su još u tijeku – a koji su odreda pridonijeli gospodarskom razvoju Istre. Najznačajniji primjer vodstva u ovom području jest predsjednica Vlade gospođa Jadranka Kosor osobno, čiji program gospodarske reforme predstavlja okvir za nužne promjene politike na nacionalnoj razini. Ona je jasno shvatila da si Hrvatska ne može dopustiti da sjedi i čeka kraj gospodarske krize. Bilo mi je iznimno zadovoljstvo vidjeti da njezin plan obuhvaća mnoge strukturalne probleme koji opterećuju zemlju godinama, uključujući i neke koje sam već spomenuo. Ona namjerava u potpunosti promijeniti prirodu i ulogu države u gospodarstvu. Neke od ideja koje nam zvuče vrlo ohrabrujuće su prodaja državnih manjinskih udjela u privatnim tvrtkama, reforma nadzornih odbora kako bi se smanjio politički utjecaj na njihov rad, kao i teritorijalna reorganizacija zemlje s ciljem pojednostavljenja donošenja odluka. Mi se slažemo s premijerkom Kosor da država mora stvoriti upravu koja će dugoročno biti fiskalno stabilna. Pozdravljamo njene planove da reformira porezni sustav i da pažljivo prouči sva parafiskalna davanja kako bi mnoga od njih, nadamo se, bila ukinuta. Ona je iskazala čvrstu volju da riješi pitanje reforme mirovinske i zdravstvene zaštite. Njen cilj je smanjenje udjela države u BDP sa 50% na 47% u sljedećih deset godina. Uvjeren sam da je moguće postići ovaj cilj i u kraćem roku, što bi otvorilo prostor ambicioznijem smanjenju državne uprave. Isto tako, ambiciozniji privatizacijski program imao bi višestruke učinke - smanjio bi izdatke za državu, povećao mogućnosti investicija i pomogao ostvarivanju ciljeva borbe protiv korupcije. Cjelokupno gledano, više će se prostora otvoriti za investicije mladih poduzetnika kroz smanjenu potrošnju i pozajmice od države. I kao što svi znamo, nove investicije otvorit će nova radna mjesta. Nedavno objavljeni izvještaj navodi da u Hrvatskoj na svakog umirovljenika dolazi tek 1,2 uposlenika. Taj podatak je uistinu alarmantan i neodrživ. Hrvatska se bori s činjenicom da joj, kao i u mnogim drugim državama, stanovništvo stari. Hitno joj je potrebna nova zakonska regulativa rada koja će zapošljavanje učiniti dostupnijim i privlačnijim. U konačnici, kao što sam već spomenuo, plan predsjednice Vlade za uočavanje i uklanjane prepreka investicijama pomoći će ovoj zemlji da postane konkurentnim i uspješnim dijelom Europske unije. Spremni smo podržati premijerku u svim tim naporima, osobito u teškoj fazi provedbe. Te reforme sigurno neće biti lake. One će zahtijevati strpljenje i u mnogim slučajevima stvarne žrtve. Kako bi se uspješno preobrazilo gospodarstvo, predsjednica Vlade trebat će ne samo potporu svoje vlade i stranke, nego i potporu nacije i svih političkih stranaka. Ohrabren sam time što je Predsjednik ponudio svoju potporu. Međutim, nitko ne očekuje da se svi slože oko svih dijelova plana. Pitanje takvog značenja kao što je budućnost Hrvatske i njena gospodarska održivosta zahtijeva sudjelovanje svih. Nitko ne drži monopol na dobre ideje i siguran sam da i oporba ima puno dobrih prijedloga. Vjerujem da su i vlast i oporba svjesne da rade na ostvarenju istog cilja: modernijeg i učinkovitijeg gospodarstva i uprave kako bi Hrvatska mogla zauzeti svoje mjesto konkurentne i prosperitetne članice Europske unije. Dopustite mi da vas podsjetim da u ovim teškim vremenima donošenja bolnih odluka zbog osiguranja bolje budućnosti niste sami. Sjedinjene Države su isto tako stvorile proračunske manjke i nevjerojatan javni dug. Mi razmatramo uvođenje rezova u potrošnji i načine zatvaranja deficita, što će od američkog naroda tražiti žrtve. Predsjednik Obama je imenovao dvostranačku komisiju koja do kraja ove godine treba iznijeti niz preporuka. Jasno je da predstojeće promjene ne mogu biti odgovornost samo jedne stranke, jer ih tada ne bi bilo moguće postići. Ali one moraju biti donešene – ne samo zbog naše djece, nego i stoga što novca više nema. U konačnici, to je pitanje kojim će se u našim zemljama baviti i buduće generacije. Riječ je o vama. Riječ je o tome hoće li Hrvatska imati slobodno i dinamično gospodarstvo koje će stvoriti potrebna nova radna mjesta i koje će vas poticati i nagrađivati vaše znanje i poduzetničke vještine. Riječ je o tome da treba stvoriti budućnost u kojoj ćete vi i vaša zemlja biti u mogućnosti ostvariti svoj puni potencijal. A o potencijalu ne može biti ni najmanje dvojbe. U slučaju Hrvatske on je golem. Imate nevjerojatno lijepu zemlju obdarenu obiljem prirodnih resursa, infrastrukturu svjetskog ranga, te obrazovanu i talentiranu radnu snagu. Imate sigurnost koju vam pruža članstvo u NATO savezu, a uskoro ćete uživati u ugledu i pogodnostima članstva u Europskoj uniji. Vaša povijest pokazuje da su Hrvati veliki domoljubi, spremni se žrtvovati za slobodu zemlje. Sadašnji izazov je Hrvatsku učiniti zemljom prosperiteta, a ja sam siguran da ćete napraviti sve što bude potrebno da u tome uspijete. Hvala najljepša.

