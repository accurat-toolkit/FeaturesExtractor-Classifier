Vrijednost uvezene robe u SAD-u nadmašuje izvoz. Američki trgovinski deficit u svibnju je bio najveći u posljednjih 18 mjeseci na krilima velikog uvoza automobila, računala i odjeće, piše BBC. Deficit je porastao 4,8 posto, na 42 milijarde američkih dolara – najviše od studenoga 2008., pokazale su analize. Ipak, američka proizvodnja ostvaruje veliki benefit od globalnoga ekonomskog oporavka, no neki strahuju da će problemi u Europi naštetiti trgovini u budućnosti. Problemi s dugovanjima u EU utjecali su, naime, na slabljenje eura u odnosu na dolar u ovoj godini – čime je američka roba postala manje konkurentna u 16 članica EU, kojima je nacionalna valuta euro. Svibanjski deficit rastao je i unatoč padu uvoza nafte od 9,1 posto zbog nižih cijena i manjih volumena. Američki deficit s Kinom narastao je tako na 22,3 milijarde dolara, 15,4 posto više nego je bio u travnju i najviše od listopada lanjske godine. Analitičari kažu kako će to biti veći pritisak na američku vladu da omekša stav oko trgovinskih sporova s Kinom. Prošlog tjedna ministarstvo financija tako je ipak odustalo od odluke da Peking proglasi valutnim manipulatorom – što podriva napore američkog kongresa da prihvati trgovinske sankcije protiv Kine. Neki američki proizvođači vjeruju da je kineski juan podcijenjen za čak 40 posto, piše BBC.

