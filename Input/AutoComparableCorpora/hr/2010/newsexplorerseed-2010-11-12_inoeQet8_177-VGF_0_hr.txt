Dobitnici Nobelove nagrade za mir na skupu u Hirošimi, među kojima i tibetanski duhovni vođa Dalai Lama, uputili su danas poziv za svijet bez nuklearnog oružja. Nobelovci su na kraju trodnevnog sastanka usvojili Deklaraciju o uništenju nuklearnog naoružanja. "Nuklearno zastrašivanje, isticanje sile i nacionalnog prestiža kao argumenata za zadržavanje nuklearnog naoružanja potpuno je zastarjelo i mora se odbaciti", navodi se u deklaraciji. Nobelovci su pozvali na skup i američkog predsjednika Baracka Obamu, koji je bio u Japanu na azijsko-pacifičkom samitu. Obama je osvojio Nobelovu nagradu za mir 2009. godine, dijelom zbog svog poziva da se zemlje oslobode nuklearnog naoružanja. Grad Hirošima je izrazio razočarenje zbog nedolaska Obame, koji je ranije rekao da bi volio da posjeti Hirošimu i ove godine po prvi put poslao je američkog ambasadora Johna Roosa da se pridruži komemoraciji povodom 65-te godišnjice napada. Nijedan američki predsjednik još nikad nije posjetio Hirošimu ili Nagasaki. SAD bacile su atomsku bombu na Hirošimu 6. avgusta 1945. godine i, prema nekim procjenama, na licu mjesta život je izgubilo 140.000 ljudi ili je podleglo opekotinama ili radijaciji. Više od 70.000 ljudi izgubilo je život kada su Amerikanci bacili atomsku bombu na luku Nagasaki tri dana kasnije. Nobelovci u svojoj završnoj deklaraciji nisu pomenuli ovogodišnjeg Nobelovca, kineskog disidenta Liu Sjaoboa koji se nalazi u zatvoru. Prema navodima organizatora odlučeno je da se u saopštenju ne pominje Liu Sjaobo iz poštovanja prema Hirošimi čiji su gradski zvaničnici željeli da skup bude koncentrisan na temu nuklearnog razoružanja. De Klerk, koji je podijelio Nobelovu nagradu sa Nelsonom Mendelom 1993. godine, rekao je da "je glavno težište konferencije uništenje nuklearnog naoružanja" i da se nije željelo skretati sa teme. Osim toga, sastanak je bio obilježen viješću o oslobađanju borca za demokratizaciju Mjanmara i takođe dobitnicu Nobelove nagrade za mir Aung San Suu Kyi, što su učesnici pozdravili. Laureati Nobelove nagrade za mir okupljaju se svake godine da bi privukli pažnju svjetske javnosti na njihova dostignuća i istakli potrebu za poštovanje ljudskih prava i nenasilja.

