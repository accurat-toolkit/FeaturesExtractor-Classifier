Zemlja s više od 40 nacionalnih parkova pravi je raj za promatranje divljih životinja, ali i nenadmašna riznica trekking tura. Serengeti, Ngorongoro, Kilimandžaro i Zanzibar tek su neki od lajtmotiva Tanzanije koji su ovu predivnu istočnoafričku zemlju pretvorili u vodeće safari carstvo Crnog kontinenta, ali i odredišta gdje je vrlo lako kombinirati avanturistički odmor s pasivnim.Moto Masaija "Hakuna Matata" što u prijevodu sa svahilija znači život bez pravila, odgovornosti i briga jednostavno je hedonističko načelo koje se ovdje osjeća na svakom koraku! Tanzanija kao najveća zemlja istočne Afrike prostire se na 945 087 km². Na tom prostoru živi oko 41,5 milijuna stanovnika i oko 100 različitih plemena. Glavni grad je Dodoma, no stari glavni grad Dar Es Salaam (što na arapskome znači luka mira) još je uvijek najveći grad i ujedno glavno industrijsko, trgovačko i financijsko središte. Tanzanija je jedna od najmanje urbaniziranih afričkih zemalja, ali zato zemlja s najviše rezervata i parkova prirode te fascinantnim životinjskim svijetom. Ovdje se nalaze i brojni rudnici zlata od kojih je najveći rudnik Tulawaka u zapadnoj Tanzaniji. Iako politički stabilna i za turiste sigurna zemlja, još uvijek spada među najnerazvijenije na svijetu. Ceste su pune rupa, poprilično uske i prašnjave, te vrlo teške čak i za pješačenje, a vozi se lijevom stranom. Prava atrakcija na ulicama sami su stanovnici, koji nose odjeću vrlo živih boja te time predstavljaju pravu napast za fotografiranje. No ipak, nije preporučljivo fotografirati ih bez pitanja, a nikako biti nametljiv i nasilan. Tanzanci su iznimno srdačni i gostoljubivi i neće propustiti priliku da vas pozdrave svojim najčešćim pozdravom "jumbo!" Odgovorite li im na svahiliju izazvat ćete pravo oduševljenje. Inače, uz svahili u uporabi je i engleski jezik, no uglavnom u poslovnom smislu. Nepresušan izvor safarija Riječ "safari" na jeziku Masaija znači putovati, a upravo vam safari u Tanzaniji obećava jedno nenadmašno putovanje svijetom divljine. Na njenom prostoru živi oko 60 000 vrsta kukaca, oko 25 vrsta gmazova i vodozemaca te oko sto vrsta zmija i riba. Također ovdje možete vidjeti oko 1000 različitih vrsta ptica, dok je jedno od najboljih mjesta na svijetu za promatranje lavova, geparda i leoparda upravo Nacionalni park Serengeti. Imate li 3 do 5 dana za safari, trebali biste se fokusirati na krater Ngorongoro i Serengeti, s letom između njih kako se ne bi nepotrebno gubilo vrijeme na cestovno putovanje. Ipak, optimalno je rezervirati 10 dana kako biste u potpunosti doživjeli uzbuđenje safarija. Imate li i koji dan više, u turu je dobro uključiti i područja Ndutu, Tarangiri te Manyara. Naravno, treba imati na umu kada su kišna razdoblja. Dobra opcija su i kombinacije safarija s odmorom na Zanzibaru kao i trekking na Kilimandžaro sa Zanzibarom te kombinacija trekkinga i safarija. Izrazito je bitno da se oslonite na kvalitetne lokalne vodiče uz koje ćete maksimalno iskoristiti svoje putovanje. (www.wildthingsafaris.com, www.tanzaniasafarisafrica.com, www.tanzania-adventure.com ) Velika seoba životinja Jedna od najspektakularnijih seoba životinja, koju se često svrstava i među sedam svjetskih čuda, događa se upravo u Nacionalnom parku Serengeti. Nastupom suhog razdoblja životinje se skupljaju u krda i sele se u vlažnija područja. Svake godine u svibnju i lipnju oko milijun i pol zebri, gazela i bizona napušta savane Serengetija te kreće put sjeverozapada prema zelenim travnjacima kenijskog Nacionalnog parka Masai Mara. Na putu životinje prelaze nekoliko rijeka u koje ulijeću natjerane pritiskom krda iza sebe. Mnoge svladaju panika i riječna struja pa se utope. Druge na dugom putu rastrgaju krokodili ili ih zaskoče lavovi. Ipak, većina stigne u južnu Keniju, gdje ih čekaju novi grabežljivci, ali i obilje svježe trave. Veličanstveni Kilimandžaro Smještena u Nacionalnom parku Kilimandžaro na sjeveroistoku Tanzanije, proslavljena planina Kilimandžaro, najviša u Africi, neaktivan je vulkan koji se sastoji od vrhova Kibo, Mavvensi i Shira. Najviši vrh visok je 5895 m, a osvojio ga je Nijemac Hans Meyer koji ga je nazvao po njemačkom caru Wilhelmu Spitzu. Danas on nosi ime Uhuru Peak, što u prijevodu znači "Vrh slobode". Iako je Kilimandžaro samo tri stupnja južno od ekvatora, zbog velike nadmorske visine krater Kiba cijele je godine prekriven snijegom što tvori veličanstvenu scenu kada se promatra iz okolnih sušnih savana. Na Kilimandžaro vode mnoge organizirane trekking ture koje na proputovanju do vrha prolaze kroz alpsko raslinje, polupustinju i močvarno područje. Većina ih kreće iz Moshija ili Arushe, a usponi obično traju od 5 do 8 dana nakon čega slijedi spektakularan pogled na prostranstva Tanzanije i Kenije. Zanzibarska egzotika Već sam naziv otoka zvuči dovoljno egzotično da bi privukao mase željne idiličnog tropskog odmora. Dodamo li tome i činjenicu kako na otoku vlada prava mješavina arapske, afričke i portugalske kulture jasno je da se ne radi samo o plažama i suncu! Otok je smješten tek 35 km od istočnoafričke obale, površine je 1609 km², a zajedno s okolnim otocima, uključujući i otoke Pemba i Mafia, broji oko milijun stanovnika. Devedeset posto populacije muslimanske je vjere, ali na otoku nema vjerske netolerancije kao ni kriminala. Ovdje se proizvodi devet desetina svjetske proizvodnje začina: klinčića, papra, šafrana, kurkume, kadamona te bilja od kojeg se spravljaju najpoznatiji svjetski parfemi i kozmetika. Već nakon pola sata vožnje avionom od glavnoga grada Tanzanije - Dar es Salaama - stiže se do Stone Towna, glavnog otočnog grada. Većina zgrada u središtu pod zaštitom je UNESCO-a, a izgrađene su u 19. stoljeću kada je otok pod vlašću omanskog sultana bio glavni trgovački centar u Indijskom oceanu. Stone Town je užurban grad s prometnim gužvama i kaotičnim tržnicama. Dugi niz godina Zanzibar je bio središte istočnoafričke trgovine robljem i slonovačom. Karavane koje su u unutrašnjost Afrike odlazile po robove kretale su upravo sa Zanzibara, a odavde je i Henry Stanley krenuo u potragu za najvećim istraživačem Afrike Davidom Livingstoneom. Na Zanzibaru je rođen i Freddie Mercury koji je u Stone Townu pod imenom Farok Bulsara proveo prvih nekoliko godina života. Kuća u kojoj je rođen danas je pretvorena u suvenirnicu, a sam pjevač nije pretjerano iskorišen u promotivne svrhe otoka. No ipak, Zanzibar je najpoznatiji po velikoj količini sunca i rajskim plažama s čarobno bijelim pijeskom. Troškovi na putu Putovanje Tanzanijom može postati poprilično skupo ako želite proći neke od kvalitetnijih safari i trekking programa. Držite li se jeftinijih hotela, javnog prijevoza i lokalne hrane računajte s oko 200 kuna po danu, no bez troškova izleta, safarija i sl. Putnici koji traže nešto više komocije trebaju računati i s oko 700 kn po danu, dok će vas samo smještaj u nekoj od luksuznijih kućica u divljini koštati i do 2500 kn po osobi i danu. Gotovo svugdje se očekuju napojnice, prije svega na safari-turama (vodiči i vozači), dok u restoranima iznose oko 10% od potrošenog iznosa. Kreditne kartice često se ne prihvaćaju čak i u nekim boljim hotelima, a bankomati također baš nisu česta pojava. Stoga je uvijek pametno raspolagati gotovinom. Na put je najbolje ponijeti američke dolare, i to u manjim i većim novčanicama, no i mijenjanje eura ne bi trebalo biti problem. Tanzanija je većinom sigurna zemlja, no ipak je poželjno izbjegavati slabo naseljena područja, osamljene plaže te svakako krećete li se noću potražite taksi. Na području turističkih zona, osobito u Arushi, Moshi i na Zanzibaru očekujte nešto napornije prodavače izleta. Naravno, uokolo nemojte hodati s puno nakita, previše novca, torbicama i kamerama. Radije sve vrednije stvari pohranite u hotelskome sefu, a sa sobom nosite tek torbicu što se veže oko pasa. Piše: Marijana Faletić Izvor: Vecernji.hr,B92 Foto: Tanzania tourist board

