Trideset i tri rudara koji su prije više od dva tjedna ostali zatrpani u rudniku bakra i zlata u San Joseu u Čileu ostali su živi. Rudnik se urušio još 5. kolovoza, a rudari su ostali na dubini od oko 800 metara. Nakon proslave te vijesti, članovima obitelji slijedi dugo i teško čekanje. Spasilački timovi najavili su, niame, kako bi do njihova izvlačenja iz zatrpanog rudnika moglo proći i četiri mjeseca - koliko će potrajati iskopavanje gotovo kilometar dugog tunela s kojim bi se došlo do nesretnih rudara. U međuvremenu se pokušava ustanoviti lanac opskrbe hranom, pićem i lijekovima te redovita komunikacijska linija. - Moramo hitno ustanoviti u kakvom su psihološkom stanju. Moraju razumijeti da će nam trebati puno tjedana prije nego ih uspijemo izvući na svjetlo dana - objasnio je ministar zdravstva Jaime Manalich. Timovi su učvrstili "liniju života" kojom će se rudarima dostavljati pomoć. Riječ je o pukotini širokoj svega 15 centimetara. Rudarima su dostavljeni i mali mikrofoni preko kojeg će moći razgovarati s članovima obitelji, javlja AP. Nejasno je imaju li rudari dovoljno zraka za tako dugo razdoblje. - Čak i ako ćemo morati čekati mjesecima želim svima reći da sam dobro i da ću sigurno izaći van u dobrom stanju - napisao je u svojoj poruci 63-godišnji rudar Mario Gomez. Njegova supruga kaže da je riječ o iskusnom rudaru, ali da ga, nakon što prođe ova tregedija, neće više puštati pod zemlju.

