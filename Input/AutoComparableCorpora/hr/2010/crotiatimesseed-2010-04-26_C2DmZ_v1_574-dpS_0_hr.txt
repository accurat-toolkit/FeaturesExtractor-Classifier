Zagrebačka je županija 28. travnja u Puli predstavila Istarskoj županiji svoje robne marke te obrtničke, poduzetničke i turističke mogućnosti. Prezentacija se odvijala u sklopu gospodarske izložbe postavljene u Hotelu „Histria“, uz sudjelovanje oko 50 gospodarstvenika te prigodnog programa koji se održavao na Trgu Portarata. Kako je u ime domaćina kazao istarski župan Ivan Jakovčić, suradnju dviju županija treba graditi na njihovim posebnostima, ali i na najboljim proizvodima koje one mogu ponuditi. Složio se s njim i zagrebački župan Stjepan Kožić naglasivši da Zagrebačka županija, njeni poduzetnici i obiteljska poljoprivredna gospodarstva imaju puno toga ponuditi Istarskoj, a potvrda je tome 10 kvalitetnih robnih marki. Unapređivanje međužupanijske suradnje, posebice gospodarske, bila je i tema okrugloga stola na kojem je, primjerice, zajednička kandidatura projekata za europske fondove ocijenjena obostrano korisnom. Također, dvije županije planiraju potpisati konkretni ugovor o suradnji. Tom su međužupanijskom skupu, među ostalim, prisustvovali i predsjednici županijskih komora Pule i Zagreba Jasna Jaklin Majetić i dr. Zlatan Fröhlich te Šime Vidulin, potpredsjednik HGK za regionalni razvoj.

