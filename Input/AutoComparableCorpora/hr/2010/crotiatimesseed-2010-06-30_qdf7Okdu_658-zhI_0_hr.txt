Predsjednik i vlasnik Agrokora Ivica Todorić je u intervjuu za srpski Press izjavio kako u Srbiji ima puno više mogućnosti za ulaganje nego u Hrvatskoj. - Srbija ima veliku priliku za proizvodnju, izvoz i konkurentnost poljoprivrede i prehrambene industrije. Upravo zbog toga naše strateško opredjeljenje i jest da investiramo velika sredstva u naše kompanije u Srbiji. Preko firmi u Srbiji Agrokor godišnje ostvari promet od 600 milijuna eura, od čega je 40 milijuna izvoz. Zapošljavamo oko sedam tisuća radnika i želimo zaposliti još jer planiramo otvoriti još dvije farme i dva otkupna centra - objasnio je Todorić, prenosi Jutarnji. Inače, Todorić je prošlog tjedna u Futogu otvorio farmu za uzgoj junadi s kapacitetom od 2000 grla godišnje te otkupni centar za voće i povrće u Begeču. Cilj mu je prve godine otkupiti oko 25 tisuća tona voća i povrća. Te su dvije investicije vrijedne 12 milijuna eura jer, kako ističe, samo tako možeš biti konkurentan na europskom tržištu. U intervjuu je Todorić napomenuo kako su ulaganja u Hrvatsku vrlo problematična te da Srbija ima puno više prostora za investiranje. - Da sam ja iz Srbije, puno bih manje ulagao u Hrvatsku. S prijateljem Šandorom Čanjijem, koji je predsjednik OTP banke u Mađarskoj, već 10 godina pokušavamo dovesti nešto iz Mađarske i prodati u Hrvatskoj, no jednostavno ne ide - izjavio je Todorić. Dodao je kako mu poslovanje s trgovačkim lancem 'Delta' dosta dobro ide te bi prihvatio mogućnost zajedničkog ulaska Agrokora i Delte na tržište EU. Todorić se osvrnuo i na svoj brand 'Mivela' koji sponzorira srpsku nogometnu reprezentaciju. - Zašto ne? Ako hoćemo napraviti biznis i da nam investicija uspije, moramo imati tržište i marketing. Bilo bi čudno da 'Mivela' podržava reprezentaciju Urugvaja! Znači mi smo ovdje u Srbiji i znamo svoju odgovornost i ponašanje - zaključio je Todorić. (jl) arhiv cropix

