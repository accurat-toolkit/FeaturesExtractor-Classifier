Dvoboj Nizozemske i Kameruna (2:1) u Cape Townu bio je posljednji susret Paula le Guena na klupi afričkog predstavnika. Francuski je stručnjak po završetku utakmice objavio da se povlači sa svoje dužnosti. "Kamerun odlazi sa Svjetskog prvenstva žalostan zbog rezultata. Znam da su mnogi vjerovali u nas i nadali se, a mi nismo ispunili zacrtane ciljeve", rekao je Le Guen u svom kratkom izlaganju. "Meni uskoro ističe ugovor i mislim da je i prije nekoliko dana već bilo jasno da ću odmah raskinuti suradnju. Vjerojatno nisam uspio ujediniti momčad, odnosno donijeti duh zajedništva i timskog rada", dodao je. Od izborničke funkcije želio se oprostiti bez ružnih riječi: "Odlazim, ali neću upirati prstom ili nizati optužbe. Mogu samo reći da sam se nadao boljim rezultatima, uključujući i ogled s Nizozemskom". Kraj svoje kamerunske epizode obilježio je i uvođenjem Rigoberta Songa u igru. Time je kamerunski branič postao prvi afrički igrač koji je nastupao na čak četiri Svjetska prvenstva. "Dao sam mu tu priliku. On je iskusan igrač i jedan od nogometnih simbola", objasnio je Le Guen svoju odluku.

