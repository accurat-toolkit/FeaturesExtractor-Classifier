Svijetom vlada kaos, prilike su izvrsne, staro je geslo pokojnoga kineskog vođe Mao Ce Tunga, no danas ono ne vrijedi više za Maovu komunističku-kapitalističku Kinu koja je prigrlivši kapitalizam postala zainteresiranija za mir i stabilnost od svih drugih zemalja u okružju, već za Sjevernu Koreju, kinesku nestašnu i nepredvidljivu mlađu sestru. Kad je prije nekoliko tjedana u Pjongjangu Kim Jong-un, najmlađi od triju sinova aktualnoga sjevernokorejskog diktatora Kim Jong-ila, inauguriran u budućeg sjevernokorejskog vođu, cijeli svijet je očajnički pokušavao odgovoriti na pitanje kakav će biti vladar države u kojoj se, u posljednjem komunističkom kraljevstvu na svijetu, vlast prenosi s oca na sina. No, tajnovitost je oduvijek bila odlika sjevernokorejskog režima. Grupa za zadovoljstvo Međutim, zna se da je Kima Jong-una aktualnom sjevernokorejskom diktatoru Kimu Jong-ilu rodila jedna od najuzornijih članica "grupe za zadovoljstvo". Riječ je o ženskoj skupini kojoj je jedina briga usrećiti i oraspoložiti Velikog vođu, o čemu u Sjevernoj Koreji postoji posebni partijski dokument, u kojem se točno propisuje na koji način treba birati djevojke koje će ubuduće biti zadužene za "sreću" Velikog vođe. Tako svake godine partijski funkcioneri obilaze gimnazije u potrazi za najperspektivnijim članicama "grupe za zadovoljstvo". Djevojke koje odabere postaju zadužene za različite aspekte zadovoljstva Velikog vođe. Jedne tako bivaju svrstane u skupinu za masažu, a druge za pjesmu i ples. U toj skupini bila je i Ko Young-hee, majka budućeg sjevernokorejskog vođe Kim Jong-una koji je nedavno promoviran u generala sjevernokorejske vojske. Ni najupućeniji analitičari sjevernokorejskog režima nisu proniknuli je li Ko Young-hee ikada bila udata za Kim Jong-ila, no zna se da je umrla prije šest godina, iako je uzrok njezine smrti ostao nepoznat. Kim Jong-un školovao se u Švicarskoj i prema svjedočenju svojih školskih kolega bio je posve običan mladić koji se ni po čemu nije razlikovao od većine svojih školskih drugova. Permanentni rat Međutim, Kim Jong-un ipak je drukčiji. Taj je mladić zadužen nastaviti život sjevernokorejskoj diktaturi, kojoj je na vlasti kriminalna klika koja u švicarskim bankama, kako se pretpostavlja, posjeduje milijarde dolara. Osim opskurnog militarističkog režima, nemilosrdnog prema svojim podanicima, ali i nesmiljenog prema vanjskom svijetu, s kojim je u permanentnom ratnom stanju, Kim Jong-un od svog oca naslijedio je i atomsku bombu. Dječak s atomskom bombom, kako su ga nazvali, prošlog je utorka, zajedno sa svojim teško bolesnim ocem, razuvjerio sve one koji su se u svijetu još nadali kako je švicarski đak Kim Jong-un možda reformist ili čovjek dijaloga. Granatiranje južnokorejskog otočića na granici između dviju Koreja bilo je njegova inicijacija. No, koliko god to bilo šokantno, ovdje nije riječ ni o kakvom presedanu, već prije o kontinuitetu. Takvi i slični incidenti proteklih desetljeća prije su pravilo nego iznimka. U posve sličnoj situaciji kao i sadašnji mladi prijestolonasljednik bio je i njegov otac Kim Jong-il, kad je 1994. iznenada umro njegov otac Kim Il-sung, koji je od Drugoga svjetskog rata neprekidno vladao Sjevernom Korejom. Vodeći se Miloševićevim načelom "ako ne znamo da radimo, znamo da se bijemo", sjevernokorejski vođa Kim Jong-il pokušao je u stalnom poslijeratnom suparništvu s Južnom Korejom razvojem nuklearnog oružja nadoknaditi južnokorejsku očitu gospodarsku superiornost. Sjevernokorejska vlada prvi je put još 1985. obećala da će potpisati sporazum o neširenju nuklearnog oružja, a 1991. je pristala primiti inspektore Međunarodne agencije za nuklearnu energiju (IAEA). No Kim Il-sung ipak je na koncu odbio sporazum sve dok Amerikanci ne povuku svoje vojnike iz Južne Koreje. Igra s Amerikancima Takvu je igru Kim Il-sung stalno igrao s Amerikancima, Vijećem sigurnosti UN-a i IAEA, prihvaćajući sporazume, a onda ih naglo gazeći, dovodeći drugu stranu pred zid, pokušavajući isposlovati što veće ustupke i nagrade za napuštanje svojih nuklearnih ambicija. Dok je sigurnost Južne Koreje cijelo vrijeme jamčila Amerika, koja je 1953. potpisala ugovor o obrani Južne Koreje, u stalnoj igri popuštanja i zatezanja Kim Il-sung čak je u jednom trenutku ponudio Južnoj Koreji pregovore o ponovnom ujedinjenju. No takav ishod nije bio realan, kao što nikad nije zaživjela ni i od Pjongjanga i Seula prihvaćena ideja o slobodnoj ekonomskoj zoni. Poslije Kim Il-sungove smrti tadašnji američki predsjednik Clinton nastavio je s pritiskom na njegova nasljednika Kim Jong-ila pa je Sjeverna Koreja ponovo pristala na obustavu izgradnje novih reaktora za proizvodnju plutonija koji je Pjongjangu trebao za proizvodnu nuklearne bombe, u zamjenu za ustupke na drugim područjima: naftu i ukidanje trgovinskih sankcija te uspostavu diplomatskih odnosa. Međutim, sjevernokorejska taktika ni tada se nije bitnije promijenila. Svaki put kad bi sjevernokorejski režim osjetio razočaranje jer nije očekivano nagrađen zbog odustajanja od svog nuklearnog programa, inspektorima IAEA ponovno bi bio zabranjen ulaz u zemlju, a nuklearne ambicije bi se obnavljale. Upravo se to dogodilo i ovoga puta. Šokantna poruka Samo dan prije artiljerijske paljbe na južnokorejski otočić Yeonpyeong američki nuklearni znanstvenik Siegfried S. Hecker objavio je svoje dojmove o visokosofisticiranom sjevernokorejskom programu obogaćivanja urana i stotinama centrifuga koje bi, po riječima američkog znanstvenika, "sasvim dobro djelovale i u bilo kojem američkom postrojenju". Da ta poruka ne bi ostala neshvaćena, artiljerijskim napadom na južnokorejski otok Sjeverna Koreja poslala je svijetu još jednu šokantnu poruku da je spremna na sve. Već na prvi pogled sve je upućivalo na skori Armagedon, budući da je na poprištu sve što je za njega potrebno: jedna propala država s nuklearnim oružjem, nestabilnost izazvana prijenosom kriminalne vlasti s oca na sina. Tu su i svjetske supersile, Amerika i Kina, koje stoje iza sukobljenih Koreja, koje pak povezuje obostrana, višedesetljetna mržnja i snažno neprijateljstvo. Međutim, takav apokaliptični razvoj događaja ipak je najmanje izvjestan. Premda su Amerikanci objavili kako stoje "rame uz rame" uz svoju južnokorejsku saveznicu, a u nemirno Žuto more već su uputili nosač aviona George Washington i još nekoliko ratnih brodova, koji će zajedno s Južnokorejcima nastaviti zajedničku vojnu vježbu koju su Sjevernokorejci naprasno prekinuli napadom od utorka, Amerikanci se ne pripremaju za rat sa Sjevernom Korejom. Dijete željno pažnje U Pjongjangu su se ponovno osjetili frustriranima i zapostavljenima jer je predsjednik Obama, koji je nedavno bio na azijskoj turneji, potpuno zapostavio nuklearnu Sjevernu Koreju. Sada mu je Sjeverna Koreja na svoj uobičajeni način poručila da se smatra nuklearnom silom i da se ni pod koju cijenu ne želi odreći te titule. Sjeverna Koreja prisiljava Amerikance na obnovu šestostranih pregovora o sjevernokorejskom nuklearnom programu, želeći nove ustupke i nagrade, dovodeći u najneugodniju poziciju svoga jedinog sponzora - Kinu. Najveća azijska, a uskoro možda i svjetska sila, pretendira na širenje svoga političkog utjecaja u svijetu, iako se sada pokazuje da Kina nije kadra suspregnuti ni svoju zločestu učenicu i susjedu. No Peking ustrajava na pokroviteljstvu nad sjevernokorejskim režimom, čak i u nedavnom bizarnom prijenosu vlasti na Kim Jong-una, jer se panično plaši izbijanja Amerikanaca na svoje granice, što bi se slomom Sjeverne Koreje dogodilo. A sjevernokorejski dječak, kao i sva djeca, ponovno zahtijeva pozornost. Iako se svijet možda čudi zbog načina na koji Kim Jong-un komunicira sa svijetom, što mu drugo preostaje? U visokomilitariziranoj i potpuno izoliranoj zemlji kao što je Sjeverna Koreja, koja 20-tak posto svog proračuna troši na vojsku, kojom vlada glad, ima li mladi diktator, osim bombe, bilo što drugo na raspolaganju? Sukob svjetova na 38. paraleli Sjeverna Koreja sa svoja 24 milijuna stanovnika raspolaže jednom od najmnogoljudnijih armija svijeta. Sjevernokorejska vojska broji 1,2 milijuna vojnika, čemu valja pridružiti još osam milijuna pripadnika rezervnog sastava. Južna Koreja ima dvostruko više stanovnika od svoje sjeverne susjede, dok u redovnom sastavu vojske pod oružjem drži gotovo 700 tisuća vojnika, premda u slučaju potrebe može računati na još četiri milijuna rezervnih vojnika. I u konvencionalnom oružju Sjevernokorejci su u prednosti, sa čak četiri tisuće tenkova, 2.500 oklopnjaka, gotovo 20 tisuća artiljerijskih cijevi i 620 vojnih zrakoplova. Ipak, riječ je o velikim dijelom zastarjelom arsenalu, koji uglavnom sačinjava oružje sovjetske proizvodnje, poput tenkova T-55, koji su već odavno izbačeni iz upotrebe u većini zemalja. Konvencionalna sila Južne Koreje pak broji 2.500 tenkova, gotovo tri tisuće oklopnih vozila, 10 tisuća topova i 490 vojnih zrakoplova, premda je u velikoj većini slučajeva riječ o suvremenijem oružju od onoga koje se nalazi u skladištima na sjeveru.

