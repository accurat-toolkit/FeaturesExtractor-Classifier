Papa Benedikt XVI. posvetio je nedovršenu baziliku Sagradu Familiju u Barceloni, remek-djelo arhitekta Antonija Gaudija i simbol tradicionalnih obiteljskih vrijednosti, i u njoj, 128 godina nakon početka gradnje, održao prvu misu. Papa je u homiliji pozvao sve zemlje da pruže pomoć i zaštitu obitelji kao nerazdvojnom savezu muškarca i žene. Španjolska, zemlja s dubokom katoličkom tradicijom, u nekoliko je posljednjih godina pod vodstvom socijalističkog premijera Jose Luisa Rodrigeza Zapatera donijela niz liberalnih zakona, uključujući legalizaciju istospolnih brakova i proširenje zakonskog okvira za pobačaj. Zbog toga je Vatikan, kako piše Dpa, smatra jednim od glavnih bojišta u borbi za rekristijanizaciju Europe. Papa je poručio da se Crkva protivi svakom obliku negiranja života te je zatražio da se život djece štiti kao svet i nepovrediv od trenutka njihova začeća te da se natalitet stimulira, vrednuje i podupire na sudskoj, društvenoj i zakonskoj razini. Benedikt XVI. papamobilom se dovezao od katedrale u starom dijelu grada do Sagrade Familije, gdje su ga dočekali španjolski kralj Juan Carlos i kraljica Sofia, koji su prisustvovali misi zajedno s još 8000 vjernika. Ispred crkve bogoslužje je pratilo oko 40.000 vjernika. Pri prolasku njegova vozila među mnoštvom oduševljenih vjernika našlo se i oko 200 homoseksualaca koji su se zagrlili i uzvikivali: Odlazi! ili Pedofil!, prosvjedujući tako zbog protivljenja Crkve istospolnim brakovima i njezina ponašanja u skandalima sa svećenicima pedofilima, prenosi Hina. Iako će rad na Sagradi Familiji trajati još dosta godina, puno je toga učinjeno za dobrodošlicu Svetom Ocu, uključujući i dovršetak i postavljanje vitraja. No središnji 170 metara visoki toranj još je daleko od završetka. Glavni arhitekt Jordi Bonet Armenol obećaje da za to neće trebati još jedno stoljeće ako posjetitelji i dalje budu darežljivi. Nekada je broj posjetitelja bio skroman pa je bilo problema s plaćanjem radnika, objasnio je. Sada, ističe Bonet, crkvu posjeti oko 10 tisuća ljudi na dan. Kada bude dovršena, Sagrada Familia imat će 18 impresivnih tornjeva, 12 posvećenih apostolima, četiri evanđelistima te Isusu i Mariji Djevici. Nakon papinskog posvećenja u crkvi će se početi obavljati redovita bogoslužja. Sagrada Familia moći će primiti 9000 vjernika. Papa je pozvao na poštovanje života, unatoč novim tehnološkim postignućima, i to u prigodi posjeta doma za djecu sa smetnjama u razvoju u Barceloni, na kraju svog pohoda Španjolskoj. Po dolasku u ustanovu "Nen Deu" (Božansko dijete, na katalonskom) koju vodi Katolička crkva, Papu su srdačno dočekale redovnice i štićenici doma, mentalno retardirana djeca koju je Papa blagoslovio.

