"Juan je bitno podcijenjen, više nego što je to valuta bilo kojeg važnog tržišta u nastajanju", izjavio je Timothy Geithner sudjelujući na okruglom stolu u Palo Altu u Kaliforniji, javlja TV mreža ABC News. "To je nepravedno prema svim trgovinskim partnerima Kine, Amerikancima i drugima, jer to samo stvara neuravnoteženu utakmicu" i pruža kineskim tvrtkama "veliku" kratkoročna korist, rekao je Geithner. SAD posljednjih mjeseci pojačava pritisak na Peking da dopusti nacionalnoj valuti da prati rast kineskog gospodarstva, uključujući i izglasavanje zakona u Predstavničkom domu Kongresa kojim se omogućuje uvođenje carina na uvoz iz Kine. Zakon nije izglasan u Senatu. Nobelovac Paul Krugman i drugi američki ekonomisti tvrde da Kina s politikom podcijenjenog juana, za najmanje 20 posto, postiže isti učinak u prilog svog izvoza kao da ima subvencije za izvoz i carine za uvoz roba iz inozemstva. Ministar Geithner je naglasio da SAD-u neće "sudjelovati" u devalvaciji dolara, iako mu vrijednost prema euru pada već četiri tjedna. Odlučno je odbacio nedavne kritike nekih zemalja da američka vlada vodi politiku smanjenja vrijednosti dolara radi poticanja izvoza i gospodarskog rasta. "To se neće dogoditi u ovoj zemlji. Sjedinjene Države i ni jedna druga zemlja u svijetu ne mogu devalvacijom doći do konkurentnosti. To nije održivo i mi nećemo u tome sudjelovati", rekao je Geithner. Američki ekonomisti suglasni su da će se trend pada dolara nastaviti u ovoj godini, kao što je to bio slučaj u zadnjih osam godina. Među razlozima koje navode su politika niskih kamatnih stopa središnje banke, dugom optrerećena vlada koja će morati povećati poreze i strah od inflacije dok se dolar tiska ubrzanim tempom. Dolar je pao za više od 35 posto od početka 2002. prema šest glavnih svjetskih valuta. Imao je oštar rast 2008. i početkom 2009. tijekom kreditne krize, kada su ulagači bježali u sigurnost, no do danas je izgubio većinu tih dobitaka.

