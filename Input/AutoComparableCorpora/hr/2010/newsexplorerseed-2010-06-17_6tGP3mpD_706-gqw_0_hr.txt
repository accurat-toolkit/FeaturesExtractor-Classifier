Bila je to 20. pobjeda u nizu Nizozemaca, a nastavili su i tradiciju da od 1938. godine nisu izgubili u svojoj prvoj utakmici na svjetskim prvenstvima. Posljednji poraz doživjeli su na Europskom prvenstvu 2008. godine u Austriji. U četvrtfinalu ih je, u produžetku, Rusija pobijedila s 3:1. Marwijk pohvalio Elia Nije to bila utakmica koja će se pamtiti, velike prilike možemo nabrojiti na prste jedne ruke. Bert van Marwijk, izbornik Nizozemske, nije htio išta riskirati s Arjenom Robbenom, koji je utakmicu gledao s klupe. – Nakon starta na prvenstvu, jedino je bitno da smo osvojili tri boda. Danska je žestoka i dobra obrambena momčad i nikada je nije lako pobijediti – rekao je izbornik Van Marwijk i nastavio: – Veliki dio utakmice kontrolirali smo igru, a sve je bilo lakše nakon ranog pogotka početkom drugog poluvremena. Po mome mišljenju, trebali smo postići još nekoliko pogodaka, ali zadovoljan sam i ostvarenim rezultatom. Van Marwijk je na kraju uputio i jednu pojedinačnu pohvalu. – Eljero Elia je svojim ulaskom donio mnogo pozitivnoga u naš napad i dodatno nas je razbudio. Lijepo je znati da imam i jake pričuvne igrače na klupi. Danskoj će ta utakmica, osim po porazu, ostati u sjećanju kao prva utakmica na svjetskim prvenstvima u kojoj su si sami postigli pogodak. Nesretnik je bio Simon Poulsen, igrač nizozemskog AZ Alkmaara. Sigurno će ga njegovi u klubu počastiti kada se vrati sa Svjetskog prvenstva. Zamalo i drugi autogol Nakon što su primili pogodak, Danci su počeli igrati nešto agresivnije, no bolje prilike imali su Nizozemci. Najprije je lopta koju je uputio Wesley Sneijder okrznula Aggera i završila na vratnici, a potom je, u 85. minuti, Eljero Elia pogodio gredu, od koje se potom odbila do Dirka Kuyta koji je postavio konačni rezultat - 2:0.

