Svi mi tu i tamo improviziramo iz jednostavnog razloga – profi oprema je skupa. Ponekad i nerazumno pa i bezobrazno. Obične kvačice za pridržavanje pozadine ili objekata u nekom foto shopu će koštati sto kuna pa i više, a u kineskom ili nekom sličnom, te iste kvačice koštat će nas tri komada za 12 kuna. Možda neće imati ugrađenu maticu i vijak, ali isti koštaju oko 40 lipa u bilo kojoj željezari. Jedna od korisnijih stvari za improvizaciju je dobra ljepljiva traka. A kad kažem dobra, onda mislim ona prava koju kad jednom zalijepite, nema više odljepljivanja. Ovakve trake s “American” u nazivu su obično izdržljive kao sam vrag, a ima ih i za kupiti u crnoj boji. Bit će vam korisna za svaki “sam svoj majstor” dodatak za modeliranje svjetla (npr.). Obično košta oko 10 kuna za najmanju (10 metara) i potrudite se da nađete crnu. I izbjegavajte one napravljene u Kini, obično drže kao i selotejp koji je vaša mama sakrila od vas još kad ste bili dijete, a našli ste ga pred neki dan i probali s njime izolirati žicu koja viri iz zida u kupaonici… Uz ovu traku, korisna će vam biti i ona koja je dvostrano ljepljiva. Obično se koristi za lijepljenje tepiha i sličnih pokrivala za pod (prvo je zalijepite kao običnu traku pa onda maknete gornji sloj plastike i ostaje vam ljepljiva gornja strana). I treća korisna traka je aluminijska, isto je široka kao i ove dvije i košta otprilike isto, a korisna je za reflektirajuće površine (sjećate se, crna upija, bijela i srebrna reflektiraju svjetlo). Uglavnom, naoružajte se jer ćemo uskoro raditi home-made reflektore, snootove… Share on Facebook Tagovi: Sam svoj majstor Postano u Sam svoj majstor autora/ice Tom. Nema komentara

