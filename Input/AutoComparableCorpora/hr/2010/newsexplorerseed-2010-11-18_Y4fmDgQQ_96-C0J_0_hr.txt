Pravo, Svijet Četvrtak, 18.11.2010. Tagovi: Guantanamo, suđenje 13:00 Prvo civilno suđenje zatvoreniku Guantanama: Odbačene gotovo sve točke optužnice Porota u New Yorku oslobodila je u srijedu po lokalnom vremenu gotovo svih točaka optužnice prvog zatvorenika logora Guantanmo kojemu se sudilo na civilnom sudu, a proglašen je krivim za sudjelovanje u napadima na veleposlanstva Sjedinjenih Država u Keniji i Tanzaniji 1998. godine. Nakon pet dana vijećanja porota je odlučila da je Ahmed Ghailani kriv za sudjelovanje u planiranju napada na veleposlanstva s 224 žrtava, među kojima 12 Amerikanaca. Osuđeniku slijedi 20 godina zatvora, a moguće i doživotni zatvor što tužiteljstvo zahtijeva. Uprava predsjednika Baracka Obame nada se da će ovo prvo civilno suđenje biti uspješan ispit za druga suđenja teroristima. Ostalim zatvorenicima logora u američkoj mornaričkoj bazi Guantanamo na Kubi sudi se pred vojnim sudovima, koji su spori i prijeporni. Nevladine udruge pozvale su Obaminu upravu da suđenja prebaci pred savezne sudove, jer su se vojna suđenja pokazala neuspješna i od 2002. godine izrekla su samo pet presuda. Prema agenciji AFP, Ghailani je jedini prebačen na suđenje u New York jer je u međuvremenu Kongres odbacio takvu mogućnost. Tužiteljstvo je u postupku dokazivalo da je Ghailani pomagao organizirati napade, a obrana tvrdi da je žrtva prevare jer su ga kao mladića angažirali agenti terorističke mreže Al Kaide da im nabavlja robu i on nije znao u koje svrhe. Sudac je odbacio iskaz ključnog svjedoka jer ga je Ghailani predložio dok je bio ispitivan mučenjem. Četvorica urotnika u napadima na veleposlanstva 1998., služe kazne doživotnog strogog zatvora bez prava na pomilovanje. Uhićen u Pakistanu 2004., Ghailani je bio u logoru koji je vodila američka središnja obavještajna služba (CIA) gdje je navodno bio mučen. Poslije je bio prebačen u Guantanamo i ukupno je šest godina proveo u zatvoru bez suđenja. Lani je prebačen u New York na suđenje. (H)

