Afganistanski predsjednik Hamid Karzai pozvat će talibane da polože oružje u zamjenu za posao i novac i to je temelj njegova mirovnog plana koji bi se financirao novcem međunarodne zajednice i uz potporu velikih sila, rekao je Karzai u petak za BBC. Sjedinjene Države i Velika Britanija podržat će takvu mirovnu shemu na međunarodnoj konferenciji o Afganistanu idući tjedan u Londonu, otkrio je predsjednik u intervjuu. Japan je također pokazao spremnost financirati takav mirovni plan. Svojim dragovoljcima, najčešće običnim seljacima, talibani plaćaju sudjelovanje u pobuni svotama znatno većima od plaća koje afganistanska vlada može izdvojiti za svoje sigurnosne snage. Vlada u Kabulu je slaba u odnosu na ratne vođe koji imaju novce, opremu, snagu, financiraju se proizvodnjom opijuma. Afganistanska vlada, međutim, predmet je oštrih kritika zbog sveprisutne korupcije, no Karzai je nedavno vrlo odlučno odbacio optužbe UN-ove agencije da gotovo četvrtinu afganistanskog BDP-a proguta korupcija. Za BBC je Karzai rekao da afganistanski narod mora dobiti mir po svaku cijenu i umjesto rata mora početi graditi pomirbu. Zapadne sile isprva nisu podržavale plan financiranja pomirbe s talibanima, no poslije su ga prihvatile. Karzai očekuje da će, uspije li se dogovor postići idući tjedan na konferenciji u Londonu, za pet godina moći samostalno voditi vlastitu zemlju. (hina/metro-portal)

