"Poljski predsjednik Lech Kaczynski poginuo je u zrakoplovnoj nesreći u blizini ruskoga uzletišta Smoljensk, rekao je Sergej Antufijev, guverner ruske regije Smoljensk, "Nema preživjelih u katastrofi." Dodao je da se u zrakoplovu nalazilo 85 članova izaslanstva i posada. U zrakoplovu su, osim poljskoga predsjednika, bili i njegova supruga, zapovjednik poljske vojske, zamjenik ministra vanjskih poslova i guverner poljske središnje banke. Približavajući se pisti za slijetanje, zrakoplov TU-154 zahvatio je stabla, srušio se i zapalio. Požar je u međuvremenu ugašen, a istražitelji pokušavaju utvrditi uzrok pada zrakoplova. Prema snimkama koje su objavljene na televiziji, može se zaključiti da je vidljivost bila smanjena zbog magle. Prema riječima CCN-oovog metorologa, na temelju te snimke s tla, na kojoj se obližnje drveće nazire kroz maglu, pilot pri slijetanju to drveće najvjerojatnije nije mogao vidjeti, a u trenutku nesreće, magla je vjerojatno bila znatno gušća. No, samo nekoliko minuta prije toga, na pistu je sigurno sletio avion u kojem su bili poljski novinari, tako da se zasad neslužbeno najviše spekulira o greški pilota. "Zrakoplov je očešao vrhove drveća, pao je i zatim se zapalio," izjavio je Piotr Pszkowski, glasnogovornik poljskog ministarstva vanjskih poslova. Poljski predsjednik Lech Kaczynskih je sa suprugom i obiteljima poljskih časnika koje je Staljinova policija pogubila prije 70 godina, putovao u Katyn kako bi obišao grobove ubijenih. Letjeli su u zrakoplovu tipa Tupoljev Tu-154, najraširenijem ruskom putničkom zrakoplovu, kakav se prema podacima koje je objavio CCN, samo od od 1998. srušio najmanje 14 puta. Posljednji put sasvim nedavno, u siječnju u Iranu.

