Foto: MUP Ministar unutarnjih poslova RH Tomislav Karamarko primio je danas, 8. studenoga, u posjet veleposlanika Islamske Republike Iran Nj. E. Mohsena Sharifa Khodaeija i njegove suradnike. Sastanku su također prisustvovali: Dubravko Novak,tajnik Kabineta ministra i Filip Dragović, ravnatelj Uprave za europske integracije i međunarodne odnose. Govoreći o već tradicionalno dobrim bilateralnim odnosima između dviju država, veleposlanik Khodaei je istaknuo dobre političke odnose i suradnju, ali da bi tako trebalo razvijati i jačati gospodarsku suradnju koja u ovom trenutku nije na odgovarajućoj razini. Borba protiv organiziranog kriminala, droge i krijumčarenja ljudi – područja su, po njegovu mišljenju, na kojima bi policije Islamske Republike Iran i Republike Hrvatske mogle i trebale više surađivati. – Iran ima dobre rezultate u borbi protiv krijumčarenja droge, imamo dosta iskustva u tome koje mislimo prenijeti u Hrvatsku i susjedne zemlje. Želimo više surađivati i razmjenjivati informacije na području krijumčarenja ljudi, koje također predstavlja međunarodni sigurnosni problem, izjavio je veleposlanik Khodaei. Ministar Karamarko se složio s mišljenjem svoga sugovornika, izvijestivši ga kako se priprema sporazum o policijskoj suradnji između dviju prijateljskih država, Hrvatske i Irana, jer je prvenstveno riječ o sigurnosti, o problemima globalnog karaktera kojima se samo zajedničkim djelovanjem možemo oduprijeti. – Iran nam je zanimljiv u borbi protiv droge, Hrvatska se nalazi na putu tzv. „balkanske rute“ , ali je naša zemlja izložena i južnoameričkoj ruti – naglasio je ministar dodavši kako su naši stručnjaci također zainteresirani za suradnju na području terorizma. Predložio je na kraju ravnatelju Filipu Dragoviću formiranje stručne radne skupine koja će izraditi sporazum o policijskoj suradnji dviju država. Veleposlanik Khodaei se složio s ministrovim prijedlogom, izvijestivši ga o tome kako će se sljedeće godine u Teheranu održati međunarodna konferencija o terorizmu, uz poziv ministru Karamarku i želju da kao stručnjak sudjeluje na tom događaju. Uvažavajući naše iskustvo i tehnologiju na području razminiranja, iranski veleposlanik je izrazio želju i potrebu svoje zemlje za takvom suradnjom što je podržao i ministar Karamarko izjavivši kako će se i to uklopiti u sporazum o policijskoj suradnji dviju država. Govoreći o skorom ulasku Republike Hrvatske u EU, ministar je naglasio kako je MUP RH od svih ministarstava „ipak nekako najbliže Europskoj uniji“ jer zadovoljava sve standarde Unije te pojasnio: – Ulaskom u EU MUP RH preuzima oko 1400 km granice sa Srbijom, BiH i Crnom Gorom i tako preuzimamo ulogu graničara Europske unije. Već sad zadovoljavamo standarde EU, povećavamo broj graničnih policajaca, opremamo granične prijelaze, radimo na projektu 26 policijskih brodova… Na upit iranskog veleposlanika financira li EU schengensku granicu, odgovorio je ravnatelj Uprave za europske integracije i međunarodne odnoseFilip Dragović: - Nakon ulaska u EU, MUP RH će dobiti 120 milijuna eura za buduću vanjsku granicu, a dosad je dobio oko 70 milijuna eura iz fondova Unije. MUP je najuspješniji u provođenju EU projekata, dosad ih je provedeno 28 od ukupno 34. Njihovo (su)financiranje se zapravo odvija kroz EU fondove i kroz državni budžet.

