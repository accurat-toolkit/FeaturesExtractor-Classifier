"Trud oko izgradnje multikulturnog društva u Njemačkoj se izjalovio, u potpunosti nije uspio. U prošlosti smo premalo tražili iako je zapravo zahtjev da useljenici nauče što bolje njemački jezik, kako bi na tržištu rada imali više šansi, u potpunosti bio ispravan i opravdan", izjavila je njemačka kancelarka Angela Merkel na kongresu Mlade Unije u Postdamu. Naglasila je pritom da prisilno sklapanje brakova nije prihvatljivo isto kao što se ne može prihvatiti praksa da djevojčice iz obitelji s migrantskom pozadinom ne smiju ići na školske izlete. "Ubuduće se moramo više potruditi oko bržeg procesuiranja kaznenih djela isto kao što više ne smijemo dozvoliti da u nekim gradovima postoje dijelovi u koje se policija ne usuđuje otići ili intervenirati“, zaključila je Merkel. "Mi nismo socijalna ustanova za cijeli svijet" Njemačka kancelarka je skup u Potsdamu iskoristila kako bi obranila nedavnu izjavu njemačkog predsjednika Christiana Wulfa koji je rekao da je „islam dio Njemačke“ i koja je izazvala burne reakcije kod nekih članova Unije. „Islam je dio njemačkog društva i to ne pokazuje samo primjer nogometaša Mesuta Özila“, naglasila je kancelarka samo nekoliko dana nakon regionalne konferencije demokršćana u Berlinu na kojoj je izjavila kako se „njemačko društvo oslanja na kršćansku sliku svijeta i čovjeka i da je to ono što nas čini nama samima. Tko to nije u stanju prihvatiti, njemu ovdje nije mjesto“. Bildunterschrift: Horst Seehofer S kancelarkom se složio i bavarski premijer i šef CSU-a, Horst Seehofer. Na skupu Mlade Unije i on je naime naglasio važnost integracije svakog i u tom smislu apelirao na strance koji žive u Njemačkoj. “Oni koji ovdje žive moraju poštovati našu kulturu i pravila ponašanja u ovoj zemlji”, rekao je Seehofer i dodao da integracija, prema njegovom mišljenju, znači poštivanje kršćanskih vrijednosti, školovanje kao i takozvana samointegracija koja dolazi iz osobnih nastojanja. "Bez znanja njemačkog jezika to nije moguće. Ne možemo biti neka vrsta socijalne ustanove za cijeli svijet”, rekao je predsjednik CSU-a Bavarske i dodao je “multi-kulti još samo mrtvo slovo na papiru”. Apel turskog predsjednika U raspravu oko integracije umiješala se i ministrica obrazovanja Anette Schavan. Ona je za list „Neue Osnabrücker Zeitung“ izjavila kako je prema njezinom mišljenju „normalno da se njemački jezik treba govoriti na školskim dvorištima a ne samo tijekom nastave, da se s učenjem jezika treba početi još ranije te da su potrebni još intenzivniji kontakti između škola i roditelja a ako je to potrebno i uz pomoć socijalnih radnika“.„Moramo postići da svako dijete može pratiti nastavu odmah, od samog početka školovanja“, naglasila je Schavan. Bildunterschrift: Großansicht des Bildes mit der Bildunterschrift: Turski predsjednik Abdullah Gül S njom se složio čak i i turski predsjednik Abdullah Gül. On je naime za njemački tjednik „Süddeutsche Zeitung“ izjavio kako je integracija važna i apelirao na Turke u Njemačkoj da krenu s boljom integracijom i učenjem njemačkog jezika. „Morate učiti i naučiti govoriti njemački bez naglaska. Nikome ne pomaže ako ne razumijete i ne govorite jezik zemlje u kojoj živite. A s učenjem treba početi rano, još u predškolskoj dobi“, rekao je Gül. Autor: Željka Telišman (dpa, afp, rtr, ms) Odg.ur.: D. Dragojević

