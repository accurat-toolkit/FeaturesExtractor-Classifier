14/01/2010 EU razmišlja o pokretanju prekršajnoog postupka protiv Grčkje zbog dostavljanja nepouzdanih statističkih podataka o svom budžetskom deficitu i dugu. (Dow Jones, European Voice - 14/01/10; Reuters, AFP, BBC, FT, Europolitics, EurActiv, Euobserver, Kathimerini, Balkans.com - 13/01/10; AFP - 12/01/10) Eurostat, statistički ured EU, kritizirao je činjenicu da je Grčka prošle godine revidirala svoj budžetski deficit sa 3,7% na 12,5% od BDP-a. [AFP] Evropska komisija (EK) će vjerovatno pokrenuti pravne mjere protiv Grčke, zbog toga što je ona dostavila nepouzdane informacije o svom javnom dugu i budžetskom deficitu, kaže se iz jednog izvora EU, kako navode mediji u srijedu (13. januar). "Vjerovatno će doći do još jednog postupka zbog kršenja propisa ... jer dostavljanje blagovremenih i pouzdanih statističkih podataka predstavlja obavezu prema zakonima EU, a oni svoju obavezu nisu ispunili," izjavio je neimenovani zvaničnik. U tom saopćenju očito se poziva na postupak koji je EK protiv Grčke pokrenula 2004. jer su vlasti u velikoj mjeri prijavljivale pogrešne podatke o deficitu i dugovima u ranijim izvještajima. Te informacije je Grčka 2001. iskoristila kako bi bila primljena u eurozonu. U jednom izvještaju takođe je ukazano na više prošlogodišnjih pritužbi EU od strane Nacionalne statističke službe Grčke (NSSG), u kojima se navodi da je došlo do političkih uplitanja vezanih za dostavljene cifre. Prijetnja novim pravnim koracima protiv Atine uslijedila je nakon kritičkog izvještaja EK o statističkim podacima o deficitu i dugu vlade Grčke, koji je objavljen u ponedjeljak. U tom dokumentu se zemlja optužuje za "ozbiljne neregularnosti" u svojim nacionalnim računovodstvenim procedurama. Prema tom izvještaju, 2. i 21. oktobra 2009, prethodna konzervativna vlada Grčke i njena socijalistička nasljednica slale su EU vrlo različite informacije o prekomjernom deficitu zemlje za period 2005-2008, kao i kontradiktorna predviđanja za 2009. U izvještaju koji je 21. oktobra prošle godine dostavila aktuelna vlada PASOK-a, vladin deficit za 2008. revidiran je na 7,7% od BDP-a, što je više od nivoa od 5% prijavljenog u aprilu i potvrđenog od strane ureda EU Eurostata. Nivo od 3.7% deficita BDP-a za 2009, također predviđen u aprilu, revidiran je na 12,5% od BDP-a, što je znatno iznad granice od 3% dozvoljenog zemljama u eurozoni. "Revizije ovog obima koeficijenata vladinog deficita u prethodnom periodu u drugim državama članicama EU bile su krajnje rijetke, ali su se u Grčkoj dešavale u nekoliko navrata," naglašava se u tom izvještaju. "Te najnovije revizije predstavljaju ilustraciju nekvalitetnosti fiskalne statistike u Grčkoj ... i pokazuju da napredak u prikupljanju fiskalne statistike u Grčkoj, te stroga kontrola grčkih fiskalnih podataka od strane Eurostata od 2004. ... nisu bili dovoljni da bi se kvalitet fiskalnih podataka u Grčkoj doveo do nivoa koji su ostvarile druge države članice EU". EK upozorava i na moguće daljnje probleme, jer Eurostat još uvijek nije potvrdio cifre dostavljene u oktobru. "Značajan broj neodgovorenih pitanja i otvorenih tema još uvijek postoji u nekim ključnim oblastima, poput fondova za socijalnu sigurnost, neisplaćenih davanja za bolnice i transakcija između vlade i javnih preduzeća," kaže se u njemu. "Ta pitanja trebat će se razriješiti, i ne može se isključiti da će to dovesti do daljnjih revizija podataka o deficitu i zaduženosti grčke vlade, posebno za 2008, a moguće i za prethodne godine." Dug Grčke, koji trenutno iznosi 113% od BDP i za očekivati je da će rasti, skoro je dvostruko veći od granice od 60% koji važi za članice eurozone koju čini 16 zemalja. Neki analitičari zabrinuti su da bi fiskalni problemi Grčke mogli ugroziti stabilnost te grupe od 16 zemalja koja ima euro kao svoju valutu. Povezani članci Loading Olli Rehn, novoimenovani evropski povjerenik za ekonomske i monetarne poslove izjavio je tokom svog konfirmacijskog ročišta u Evropskom parlamentu u ponedjeljak kako sumnja da će Grčka ili pokušati napustiti eurozonu ili biti primorana da to učini. Vlada grčkog premijera Georgea Papandreoua obećala je da će svoj deficit do 2012. uskladiti s gornjom granicom od 3% BDP-a za zemlje eurozone. "Naše je opredjeljenje da iza sebe ostavimo ogromne deficite iz prethodnog perioda," izjavio je on u srijedu, dodavši da izlazak iz eurozone ne predstavlja opciju. "Mi ćemo uraditi što god trebamo da bi ostvarili svoje ciljeve u roku od tri godine". Tokom posjete Atini u utorak, novi stalni predsjednik EU Herman Van Rompuy izjavio je da Grčka poduzima korake kako bi izašla u susret "značajnom" izazovu koji njene fiskalne poteškoće predstavljaju. Ovaj sadržaj je naručen za SETimes.com. Loading Glasanje Loading Your email has been sent.

