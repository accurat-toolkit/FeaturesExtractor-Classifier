Europska dužnička kriza ušla je u novu kritičnu fazu jer se Irska opire pritisku Središnje europske banke (ECB) i europskih zemalja da zatraži spašavanje u trenutku kada ponovo raste zabrinutost zbog sudbine eurozone, piše The Wall Street Journal (WSJ). I dok Irska opovrgava da pregovara o financijskoj pomoći, europski dužnosnici tvrde da nema pritiska na Dublin da zatraži pomoć. Zabrinutost zbog eura porasla je nakon što je portugalski ministar vanjskih poslova Luis Amado otvoreno špekulirao o mogućnosti da Portugal zbog problema s otplatom duga mogao biti isključen iz eurozone. Portugal se suočava s "scenarijem izlaska iz eurozone" ako ne uspije riješiti svoje ekonomske probleme, izjavio je Amado za portugalski tjednik. Grčki premijer George Papandreou spomenuo je u jednom intervjuu mogućnost produženja roka za otplatu 110 milijardi dolara vrijednog paketa financijske pomoći, a takvi komentari potiču strah investitora da je Grčka na putu u bankrot usprkos financijskoj pomoći. No, Europu najviše brine Irska, navodi WSJ. Europski dužnosnici privatno su nagovarali Dublin da zanemari nacionalni ponos i da zatraži pomoć u nadi da će tako izbjeći ponavljanje višemjesečne agonije iz prve polovice ove godine kada se Grčka našla na rubu bankrota i kada je u pitanje došao opstanak zajedničke europske valute. Njemački i francuski dužnosnici insistiraju da je odluka o tome treba li Irskoj pomoć ili ne samo na Irskoj. Time žele pokazati da u eurozoni nema pritiska velikih zemalja na manje. Irci se opiru ideji da zatraže pomoć jer bi taj potez loše utjecao na mišljenje stranih investitora o njihovoj zemlji, pao bi ugled Vlade u zemlji i otvorio bi se put stranom miješanju u irske financije. Irska Vlada smatra da joj ne prijeti kriza likvidnosti niti solventnosti jer u bližoj budućnosti nema isplate obveznica te da raspolaže s dovoljnim rezervama novca usprkos nedavnom bijegu investitora od irskog duga. Ipak, irski ministar pravosuđa Dermot Ahern izjavio je na državnom radiju RTE-u kako bi zemlja mogla tražiti pomoć. Ministarstvo financija razgovara s europskim dužnosnicima o "tržišnim uvjetima", rekao je irski ministar. Do pat pozicija oko Irske došlo je u vrijeme kada se europski ministri financija pripremaju za sastanak u Bruxellesu koji počinje u ponedjeljak i na kojem će se razgovarati o mogućoj pomoći. Ako se europske vlade ovog tjedna ne uspiju dogovoriti o jedinstvenom pristupu prem Irskoj, tržišni pritisci će se vjerojatno nastaviti, navodi WSJ. Nakon nekoliko mjeseci relativnog mira nakon što je EU pomogla Grčkoj te osnivanja fonda za spašavanje, znakovi raspadanja financijskog sustava u Irskoj, Portugalu te drugim perifernim zemljama eurozone ponovno potiču zabrinutost da se EU neće moći nositi sa sve većim zaduživanjem najslabijih članica eurozone. Europski čelnici su prošlog tjedna ponovno tvrdili kako ulagači neće biti prisiljeni snositi posljedice bilo kakvih spašavanja i to je pridonijelo stabilizaciji tržišta obveznica u regiji i eura. No, političari još uvijek brinu da bi ne rješavanje irskih problema moglo obnoviti rasprodaju. Posljednja rasprava dolazi šest mjeseci nakon što su vlade Europske unije u suradnji s Međunarodnim monetarnim fondom uspostavile fond za spašavanje od 750 milijarde eura kako bi pomogle članicama eurozone sa slabijim ekonomijama. ECB i drugi europski zakonodavci potiču Irsku da prihvati spašavanje kako bi povratila pouzdanje u svoju solventnost te zaustavila širenje nemira na druga tržišta financija u eurozoni, izjavili su dužnosnici. Mnogi europski dužnosnici vjeruju kako je na probleme bolje reagirati prije nego tržište natjera Irsku na djelovanje. Odgađanje grčkog spašavanja ovog proljeća gotovo da je dovelo do kolapsa pouzdanja investitora u cijelu eurozonu. Kriza je do sada bila većinom ograničena na manje zemlje poput Grčke i Irske koje su imale obaveze s kojim EU može relativno dobro upravljati. Ako se, međutim, kriza proširi na Španjolsku ili Italiju, to bi na veliku kušnju stavilo mogućnosti EU-a da plati spašavanje. Pokušaj spašavanja jedne od većih zemalja prilično bi zategao odnose u zemljama poput Njemačke, gdje sve više građana ne želi plaćati dugove drugih euro članica, piše WSJ. No, neki dužnosnici iz drugih zaduženih zemalja eurozone za brinuti su da bi (pre)rano spašavanje Irske, nekoliko mjeseci prije nego što će se morati suočiti s mogućim nedostatkom novaca, moglo izazvati tržišne pritiske na druga spašavanja. Irska vlada bi početkom prosinca trebala parlamentu predstaviti proračun. ECB-ovi dužnosnici se brinu kako bi to, zbog sve većeg nepovjerenja na financijskom tržištu, moglo biti prekasno za konkretni plan o smanjivanju deficita. Dužnosnici savjetuju Dublinu da iskoristi europski fond za hitne kredite kako bi mogao provesti vjerodostojan proračun te rekapitalizirati sustav banaka koji je u raspadu. ECB vjeruje kako bi nadzor MMF-a i EU-a nad irskim proračunom, što je preduvjet za spašavanje, stvorio dodatni međunarodni kredibilitet irskih mjera štednje. Irci pokušavaju obuzdati proračunski manjak koji bi ove godine prema prognozama mogao premašiti 30 posto BDP-a. Irska vlada još uvijek ne želi prihvatiti prošireni program štednje koji bi vjerojatno morala prihvatiti ako zatraži europsku pomoć. Bliski izvori kažu kako bi EU paket uključivao strogi politički program koji bi bio sastavljen u suradnji s MMF-om. Irska vlada je nekoliko puta izjavila kako ne traži spašavanje od EU-a ili MMF-a. Irski ministar financija Brian Lenihan kazao je RTE Radio Oneu da Irska, usprkos mnogim špekulacijama, nije zatražila pomoć niti jedne institucije. Vlada je i u nedjelju opovrgnula da pregovara s EU o prihvaćanju pomoći. The Wall Street Journal navodi da je takav stav irske vlade povećao zabrinutost dijela europskih dužnosnika da bi se stanje moglo pogoršati prije ključnog ministarskog sastanka. "Naši europski partneri nestrpljivo čekaju rješenje problema“, rekao je irski ministar financija Lenihan. Dodao je da su irski dužnosnici "u neprestanoj vezi s ECB-om te Europskom komisijom." Promjene u irskom gospodarstvu mogle bi loše utjecati na izravne investicije, koje predstavljaju više od dvije trećine irskog BDP-a. To je znatno iznad prosjeka Europske unije koji iznosi oko 20 posto, ističe WSJ. "Hrabro ćemo se boriti i obranit ćemo se", rekao je Danny McCoy, generalni direktor Irske konfederacije tvrtki te poslodavaca u Dublinu. "Irska čini sve što je u njezinoj moći kako bi svoju sudbinu zadržala u vlastitim rukama." Za vladu premijera Briana Cowena bit će veliki izazov zadržati podršku zastupnika, od onih iz premijerove stranke Fiann Fail, preko Zelene stranke do neovisnih zastupnika koji nisu zadovoljni najavljenim velikim proračunskim rezovima u svojim općinama, zaključuje WSJ.

