Seksi. Plavuša. Mađarica. Može li DJ-ica i “Playboyeva“ zečica Viktoria Metzker (r. 1987.) biti veći (ljetni) klišej? Može. Eto, za početak, bezobrazno zgodna Viki ne nastupa u toplesu kao njezina nešto starija sunarodnjakinja Niki Belucci. Kao drugo, nedavno je postala brineta. No, guza, struk i grudi su joj poput pješčanog sata. U potonjem dijelu tijela Viki je superiornija u odnosu na Niki. A u DJ-anju? Tek je trebamo vidjeti na djelu, pardon čuti. Bit će prokleto teško naćuliti uši. Jednako kao što vama, dragi čitatelji, zasigurno nije lako čitati ni ovo lepršavo “ljetno štivo”, a ne bacati oko na slike. Što, još čitate? Glazbeni uzor? Madonna! - Koje je vaše prvo sjećanje na glazbu? Bio je to trenutak kad sam vidjela na televiziji Madonnin koncert! Sjećam se toga jako dobro, kao i da mi je mama snimila sve njezine kasete (smijeh). U to je vrijeme Madonna bila moja najdraža pjevačica i glazbenica! - Postoji li slučajno neka vrsta glazbe koju mrzite? Iskreno, nema stila koji ne volim, ali moja najveća ljubav je house! I da, dok se vozim u autu, volim slušati funky (smijeh). - Zašto DJ-anje, a ne pjevanje? Jamačno biste, zbog izgleda, autore pjesama ostavili bez teksta. (smijeh) Dobro pitanje. Zanimljivo, najprije doista jesam pjevala, da bih tek onda počela DJ-ati! Prije šest godina imala sam “girl“ grupu, nas četiri cure... Nažalost, nije išlo, teško nam je bilo kombinirati posao i učenje. I, naravno, bile smo premlade. Samo je nekoliko naših pjesama bilo snimljeno, a onda bačeno u koš. - Što čini vaš stil DJ-anja jedinstvenim? Jedinstvenim? Hmm... Mislim da je veoma važno da DJ, pa tako i ja, zrači nekom svojom aurom! Također, ključna je stvar da voli ono što radi i da ljudi to osjete dok svira za njih. - Možete li izdvojiti jedan party koji vam je najviše ostao u sjećanju? Što ga je činilo izvanrednim? Sada sam već prošla svijeta i svugdje sam postala bogatija za jedan sjajan party, tako da mi je teško izdvojiti jedan! No, mogu reći da je najzabavnija publika japanska i korejska! Ruke su im cijelo vrijeme bile u zraku od sreće! To nikad neću zaboraviti. - Koliko vam je trebalo vježbe da postignete profesionalni status koji ste postigli? Počela sam DJ-ati 2006. Prije toga, mnogo sam učila o profesiji. Svaki bih dan naučila nešto novo promatrajući i slušajući DJ-eve na partyjima. Potom sam imala rezidenciju u jednom od najvećih i najpoznatijih klubova u Budimpešti, “Play”, što mi je bila odskočna daska, dok sam istodobno radila turneju po Mađarskoj! Prije godinu i pol moja je karijera buknula izvan granica Mađarske. Bila sam u Americi, Kanadi, Japanu, Koreji, Australiji, Turskoj, Ibizi, Švedskoj, Norveškoj, Belgiji, Francuskoj, Italiji, Poljskoj, Njemačkoj, Austriji, Bosni i Hercegovini, Rusiji, Švicarskoj, Slovačkoj, i konačno, Hrvatskoj (smijeh). Mislim da je to cool referencija (smijeh). Svaki party bio mi je dobra lekcija za budućnost. - Pred koliko ste ljudi najviše svirali dosad? Najveća rulja... Možda na jednom od najpoznatijih mađarskih festivala, “Balaton Sound“! Jer, osam do deset tisuća ljudi posjećuje festival svake godine na kojem su svirali i David Guetta, Carl Cox, Roger Sanchez... Finale “Miami Winter Musica“ bilo je također sjajno iskustvo pred golemim auditorijem. - Vaša se glazba čuje diljem svijeta. Imate li osjećaj različitosti između publike u pojedinim zemljama, primjerice Hrvatske? Mislim da je ljubav prema glazbi ista svugdje u svijetu. Već sam nekoliko puta svirala u Hrvatskoj i nisam primijetila nikakvu razliku u odnosu na ostatak planeta. Ovo ljeto me čeka puno partyja u Hrvatskoj u nekima od vaših najboljih klubova. Veoma sam uzbuđena zbog toga (smijeh). - Koji bi bio vaš glavni savjet za mlade DJ-eve u usponu u smislu referencije kako ste i sami počeli? Huuuuhhh... Teško pitanje (smijeh). Ipak, evo: poštivanje starijih, iskusnijih DJ-eva, puno učenja i vježbe te, naravno, izvlačenja pouke iz vlastitih grešaka! - Što radite kad se ne bavite glazbom? Opuštam se sa svojim momkom i u krugu obitelji (smijeh). Najdraži dio mog tijela? Lice! - Kad biste morali odabrati tri najbolje pjesme u posljednjih nekoliko godina, koje bi to bile? Sorry, morat ću odabrati pet komada, jer imam toliko puno najdražih pjesama (smijeh). Godine 2006. Till West&DJ Delicious “Same Man“ – uz ovu sam se stvar istinski zaljubila u electro house, izvrstan vokal. Iz 2007. bih izdvojila Rogera Sancheza sa “Release Yourself“ (Compilation 6), punokrvni house najvećeg house mogula na svijetu. Steve Angello&Laidback Luke ft. Robin S. “Show Me Love“ bih izdvojila iz 2008. – gdje god da se pjesma pustila diljem svijeta, party bi bio savršen! Prošle godine favorit mi je Swedish House Mafia&Laidback Luke ft. Deborah Cox “Leave the World Behind“, svjetski hit i superstvar, a ove, 2010., moju naklonost ima Eddie Thoneick&Erick Morillo “Nothing Better“, maksimalni favorit zasad (smijeh). - Koja je najveća zabluda javnosti u vezi s Viktorijom Metzker?" Kad me vlasnik pozove u klub, prvi put misli da sam samo lijepa djevojka koja će privući momke. Nakon što završim sa svirkom, shvaća da je party bio perfektan i zove me opet (smijeh) - Kad se Viki pogleda u zrcalo, što točno vidi? Vidi 23-godišnju djevojku koja je, unatoč mladoj dobi, već postigla mnoge stvari o kojima je sanjala. - Ima li Viki najdraži dio svog tijela? Ne mislim(o) ništa “prljavo“ pod tim, samo imate li najdraži dio tijela koji volite vidjeti u tom zrcalu? Ha-ha! E, sad sam se malo zarumenila (smijeh). U biti, nemam (smijeh). No, ako vam baš moram reći, bilo bi to onda možda moje lice! - Jeste li više tip cure za koktele ili volite i pivo, žestice...? Koktele!!! “Sex On the Beach“ moj je favorit (smijeh). - Ako se želite osjećati seksi, samo odjenete nešto kratko ili? Odjeća mi nije važna ako želim biti seksi (smijeh). U toj stvari samo mi momak može pomoći, ali neću reći kako (smijeh). - Koristite li seksualnost, titulu seks simbola, kao oružje? Ne mislim da sam seks simbol (smijeh). Ako ljudi misle da jesam, OK, lijepo ću se osjećati zbog toga. Svaka žena voli da joj se laska (smijeh). Ali, ne, ne koristim seksepil kao oružje. - Svejedno, koliko uspjeha atribuirate činjenici da ste seksi? Mislite li da vam obline mogu odvući pažnju s glazbe? Kako god okrenete, imam vrlo dobar feedback publike i struke! Osvojila sam nagradu u Mađarskoj, za DJ otkriće 2009. godine! Primila sam prvo priznanje kao žena u mojoj zemlji u DJ biznisu. Mislim da je to veliko priznanje. Iako, istina, mnogim vlasnicima klubova danas nije tako važno da je žena “samo“ prelijepa. Ako ne zna napraviti dobar party, ne zovu je više i pokopaju joj karijeru, posebice ako još ne svira u toplesu. Generalno, 80 posto ženskih DJ-eva su toples DJ-ice. Tu se više ne radi primarno o glazbi, više golotinji. Ne sviđa mi se to... - Jeste li vi ikad pomišljali nastupiti u toplesu? Nikad! - Bojite li se godina, da vas ljudi jednog dana više neće promatrati kroz ružičaste naočale seks simbola? Ako netko nije samo lijep nego i talentiran, tad nema od čega strepjeti. Mlada sam, uživam u životu, poslu... Za nekoliko godina voljela bih osnovati obitelj. Uglavnom, ne bojim se starenja, to je neminovnost godina i života. MARKO NJEGIĆ 10 kratkometražnih -Kako bi Viki u kratkim crticama opisala Viki? - Volim svoj posao i prava sam radoholičarka (smijeh). Lako se sprijateljim, volim se smijati, a ako nekoga volim, dat ću mu sve! - Što vas može natjerati da se nasmijete? - Moj mali psić, mops, uvijek me može nasmijati. -Koja je vaša ultimativna fantazija? - Dugotrajna karijera, zdravlje, sretna obitelj jednog dana sa mojim dečkom (smijeh). -Kad ste prvi put upali u dugu vezu? - Moja prva ozbiljna veza počela je prije pet godina. Još smo zajedno! - Najseksi iznenađenje koje ste priredili momku je...? - Neka to ostane moja slatka tajna (smijeh). - Ganjaju li vas paparazzi? - Neee, mislim da pravi paparazzi žive samo u Americi (smijeh). - Što vas stavlja u dobro raspoloženje? - Dobra glazba, dobar vic ili dobar film. -Megan Fox je rekla kako “želi malo Olivije Wilde“? Vi? Tko vam je najdraža žena? - Madonna, prava ikona koja uvijek iznova samu sebe renovira. Impresivno! - Jeste li opaka curka? - Nisam opaka, samo nestašna (smijeh) - Lijepa i pametna. Je li to moguće? - Moguće je (smijeh). Nova pjesma - Ubrzo mi izlazi nova stvar u suradnji s Mitchom Crownom, dežurnim pjevačem DJ-a Feddea Le Granda! Naslov joj savršeno odgovara - “So Amazing” (smijeh).

