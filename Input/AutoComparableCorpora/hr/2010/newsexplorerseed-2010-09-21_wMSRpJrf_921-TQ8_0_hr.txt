Pred početak igara Commonwealtha. Nakon što je BBC objavio šokantne fotografije objekata u kojima bi trebali biti smješteni sudionici Igara Commonwealtha, vodeće sportske nacije, uključujući i Englesku, ozbiljno razmišljaju o povlačenju s jednog od najvećih sportskih događaja u svijetu. Odvratne fotografije koje je objavio BBC prikazuju prljavštinu u kupaonicama i životinjske cape po madracima u sobama gdje su trebali biti smješteni sportaši iz svih krajeva svijeta. Iako je i prije bilo izvještaja o nehigijenskim uvjetima u sportskom Selu, ove su slike šokirale britansku javnost. To je samo dio problema s kojima su suočeni organizatori Igara Commonwealtha, koje bi se trebale održati u indijskom New Delhiju. Kažemo trebale, jer vodeće sportske nacije koje sudjeluju na ovom natjecanju, uključujući i Englesku, ozbiljno razmišljaju o povlačenju s jednog od najvećih sportskih događaja u svijetu. Fotografije su samo dodatno zagorčale život domaćinima koji pokušavaju uvjeriti cijeli svijet da su spremni za Igre Commonwealtha. No, čini se da nije tako jer se, primjerice, u utorak urušio pješački most pored glavnog stadiona Nehru, a ozlijeđeno je i nekoliko radnika. Samo dan kasnije urušio se krov dvorane u kojoj su se trebala održavati natjecanja u dizanju utega, a riječ je o objektu koji se također nalazi u sklopu stadiona Nehru. Nakon toga incidenta, Engleska je u New Delhi odlučila poslati samo prethodnicu od 22 sportaša i šefa misiji koji će ispitati stvarno stanje stvari. Engleska reprezentacija, uključujući Škotsku, Wales, Australiju, Novi Zeland i Kanadu, još nije sigurna hoće li se uopće natjecati na Igrama Commonwealtha, koje bi 3.oktobra trebao otvoriti princ Charles. ”Engleska neće potvrditi svoje sudjelovanje na Igrama Commonwealtha. Još uvijek smo mišljenja da je stanje u New Delhiju vrlo ozbiljno, u stalnom smo kontaktu s našim šefom misije i našim timom, te pratimo razvoj situacije”, priopćili su iz engleskog odbora za Igre Commonwealtha. Wales tek treba odlučiti hoće li poslati svoju reprezentaciju, dok će Škotska odgoditi polazak prve grupe sportaša kako bi dobila dodatna jamstva da će objekti biti u odgovarajućem stanju za prijem sportaša. (TIP/Net.hr/Hina)

