Veb-sajt WikiLeaks je u sredu objavio tajni dokument CIA, u kome se navodi da Al Kaida namerava da regrutuje Amerikance i upozorava da bi na SAD moglo da se gleda kao na "izvoznika" terorizma. U dokumentu se navodi da bi to moglo da nanese štetu odnosima SAD sa saveznicima i umanji njihovo htenje da sarađuju u "vanpravosudnim aktivnostima" poput izručivanja i saslušavanja osumnjičenih za terorizam. To je zaključak dokumenta na tri strane koji je prošlog februara sačinila Crvena ćelija, koju je posle terorističkih napada od 11. septembra 2001. godine formirao tadašnji direktor CIA Džordž Tenet kao "neformalni mozak" za analize van očiju javnosti. Pod naslovom "Šta ako stranci u SAD ugledaju izvoznika terorizma?", u dokumentu se podseća na slučaj Dejvida Hedlia, Amerikanca pakistanskog porekla, kako bi se ilustrovala ideja o Americi kao izvozniku terorizma. Hedli je priznao da je rukovodio podrškom za napad grupe Laškar-i-Taibe 2008. u Bombaju, u kome je ubijeno više od 160 ljudi. Ta ekstremistička grupa je omogućila njegovo kretanje na liniji SAD-Pakistan- Indija, stoji u tajnom papiru CIA. Takav "izvoz", međutim, nije ništa novo, podseća Washington Post. Još 1994. je američko-jevrejski doktor Baruh Goldštajn emigrirao iz Njujorka u Izrael, tamo se priključio ekstremističkoj grupi Kah i ubio 29 Palestinaca na molitvi u jednoj džamiji u Hebronu. Portparolka CIA Mari Harf je pokušala da minimizira značaj tajnog dokumenta rečima da "takva vrsta analitičkih radnji naprosto služi da isprovocira razmišljanje i predstavi različite stavove". U tajnom papiru, pak, takođe stoji da dok se antiteroristički stručnjaci fokusiraju na pretnje domovini, Al Kaida i druge terorističke grupe "možda sve aktivnije traže Amerikance za operacije u inostranstvu". Takođe, stoji da ako taj "made-in-America brand" postane opšte poznat, strani partneri se mogu pobuniti, možda i zahtevati ekstradiciju američkih državljana za koje sumnjaju da su teroristi. Odbijanje SAD da izruče svoje državljane moglo bi da nanese štetu savezništvu i "u ekstremnim slučajevima da navede neke vlade da razmotre tajno odvođenje američkih državljana sa tla SAD". WikiLeaks je nedavno objavio 76.000 poverljivih izveštaja američke vojske o ratu u Avganistanu. Objavljivanje tih dokumenata kritičari su odmah osudili rečima da ono dovodi u opasnost američke trupe i njihove avganistanske saradnike. Pentagon je od uredništva sajta zahtevao da se ti dokumenti povuku. WikiLeaks je, međutim, odgovorio da planira objavljivanje još 15.000 izveštaja o ratu u Avganistanu, čim proveri imena i druge informacije koje eventualno mogu naneti štetu civilnom stanovništvu. (e-Novine)

