Predsjednik Barcelone, najmoćnijega svjetskog nogometnog kluba, 46-godišnji Sandro Rosell (Alexandre Rosell i Feliu) sletio je u nedjelju, oko 15 sati, svojim privatnim jetom u splitsku zračnu luku i odmah se prebacio do ACI-jeve marine, gdje se s društvom ukrcao na luksuznu 30-metarsku jahtu da bi otišao na svoju ljetnu turu po Jadranu. Predsjednik Barcelone je nakon dolaska najprije izrazio zahvalnost šefu prometa u zračnoj luci Hrvoju Andrijaševiću na brzoj proceduri jer je želio što prije doći do jahte. Kako se u posljednji čas dobila informacija o dolasku predsjednika Barcelone u Split, Sandra Rosella je dočekala poruka dobrodošlice od predsjednika Hajduka Joška Svaguše (bio je na Hvaru) s molbom da mu otkrije svoj itinerar… ‘Želim uživati’ - Želio bih se vidjeti s predsjednikom splitskoga kluba – rekao je Sandro Rosell – jer cijenim hrvatski nogomet i Hajduka. Znam za načelni dogovor o gostovanju Barce u Splitu, dao sam privolu za tu utakmicu. Rosell i naš novinar / Vladimir Dugandžić / CROPIX Predsjednik Barcelone je došao sa svojim društvom (četiri para) na odmor i zahvalio je na pozivu da dođe na utakmicu između Hajduka i Barcelone. Najprije, najavio je Rosell, očekuje delegaciju “bijelih” u Barceloni, u povodu tradicionalne utakmice “Trofeo Gamper”, koja se igra 25. kolovoza između Barce i Milana na otvorenju sezone u Španjolskoj. - Na odmoru sam, shvatite, ne želim govoriti o nogometu, došao sam uživati u ljepotama vašeg mora. Prošlog ljeta sam proveo deset nezaboravnih dana, obišao sam Hvar, Korčulu, Dubrovnik, bio do Boke kotorske. I mogu vam kazati, tko jednom dođe na ovo more, taj se obvezno ovdje vraća. Bez obzira što me u klubu čeka mnogo posla, nisam mogao odoljeti a da ne počastim svoje prijatelje i sebe novim krstarenjem, ovaj put prema sjeveru, do Venecije - kazao je Rosell. Svagušu je predsjednik Barcelone susreo već navečer u Trogiru, prevoditelj sa španjolskog je bio Livaja (desno) / Feđa Klarić / CROPIX Kako stvari stoje, predsjednici Barcelone i Hajduka naći će se za dva dana na Kornatima. Sandro Rosell je tražio brojeve telefona predsjednika Hajduka i “svakako alcaldea”, to jest gradonačelnika Željka Keruma, kojeg također poziva u goste u Kataloniju. Barca na turneji Rosell je izabran za predsjednika Barcelone 13. lipnja ove godine, a kako su novine objavile, zatekao je klub “u kaosu”. Mora se znati da je Rossel itekako pomogao Joanu Laporti prigodom izbora 2003., ali se ubrzo zbog neslaganja s načinom rada povukao iz “junte”. I kad je najavio svoju kandidaturu u ljeto 2008., naišao je na žestoko protivljenje Laporte, koji je htio progurati svoga kandidata. Međutim, na izborima je Rosell dobio potporu čak 60 posto “aficionadosa”, znači više nego tri preostala kandidata zajedno, što se nikad nije dogodilo u povijest katalonskoga kluba. Dok je Rosell na odmoru na Jadranu, Barca je na turneji na Dalekom istoku, gdje je odigrala dvije utakmice u Seulu (5:2) i Pekingu (3:0). Naravno, pred rasprodanim tribinama (najjeftinija ulaznica 50, najskuplja 250 eura), za 4,5 milijuna eura plus svi troškovi, plus prihod od prodaje dresova.

