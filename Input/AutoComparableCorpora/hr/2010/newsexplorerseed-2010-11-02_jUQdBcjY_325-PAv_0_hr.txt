Piše: O. Škundrić Petak, 29.10.10. 14:26. U organizaciji Judo saveza Bosne i Hercegovine i sponzorstvo Ambasade Japana u našoj zemlji u Sarajevu će u subotu, 30. oktobra, biti održan 10. međunarodni judo turnir "BiH and Nippon". Na pres-konferenciji druga sekretarka Ambasade Japana u BiH Maiko Hamakawa je istakla, da ovo tradicionalno takmičenje ima za cilj proširivanje prijateljstva između dvije države i popularizaciju judoa, čija je postojbina Japan. Članica Organizacionog odbora i generalna sekretarka Judo saveza BiH Arijana Jaha naglasila je, da će jubilarni turnir i ove godine imati epitet jednog od najmasovnijih međunarodnih sportskih takmičenja u BiH, na kojem će sudjelovati više od 600 takmičara, u konkurencijama dječaka i djevojčica, kadeta i kadetkinja, te seniora i seniorki, iz pet zemalja - BiH, Srbije, Crne Gore, Hrvatske i Slovenije. Najuspješnijem takmičaru u seniorskoj konkurenciji pripast će trofej "Sanshiro Sugata", koji se tradicionalno dodjeljuje u znak sjećanja na osnivača modernog judoa. Na turniru se očekuje učešće najboljih mladih bh. takmičara koji se pripremaju za nastup na Evropskom prvenstvu za mlađe seniore do 23 godine, koje će od 19. do 21. novembra također biti održano u Sarajevu. Turnir će biti održan u Olimpijskoj dvorani "Juan Antonio Samaranch", svečano će ga otvoriti ambasador Japana u BiH Futao Motai u 10 sati, nakon čega će uslijediti eliminacione borbe.

