Novi sustav obračuna cijena, koji su progurali SAD i zemlje zapada, povećat će cijene svih proizvoda koji imaju čelične dijelove... Piše frenki laušić Cijene željezne rudače će skočiti 40 do 50 posto, a čelika i do 60 posto, što će rezultirati poskupljenjem proizvoda široke potrošnje – od igle do lokomotive. Do toga će doći zbog sporazuma o novom načinu dogovaranja cijena koje su postigli vlasnici najvećih svjetskih rudnika i čeličana, najavio je u srijedu londonski Financial Times. Rast od stotinu posto Sporazum između velikih rudarskih kompanija Vale of Brazil i anglo-australskog BHP Billitona s japanskim i kineskim čeličanama sastoji se u napuštanju 40-godišnjeg sustava temeljenog na dugoročnim ugovorima i prelasku na kvartalne mjesečne ugovore temeljene na kretanjima cijene željezne rudače na takozvanim “tržištima trenutačnih isporuka”. Novi način ugovaranja cijena nastao je kao posljedica činjenice da prošle godine vlasnici rudnika i čeličana nisu mogli, kao prije, postići dogovor oko cijene rudače na rok od godinu dana, a nova “formula” će umnogome ići u prilog rudarskim kompanijama. No, kako izvještava Financial Times, čeličane su već najavile kako će veću cijenu željezne rudače kompenzirati povećanjem cijene čelika za 30 posto. Pritom će, procjenjuje londonski dnevnik, određene vrste čelika, poput toplo-valjanih cijevi, skočiti za gotovo više od sto posto do kraja 2010. u odnosu na 2009., odnosno s 380 dolara prošle godine na 750 dolara u prosincu ove godine. Cijena tih cijevi je krajem ožujka već dosegnula 650 eura po toni, dok je cijena željezne rudače već skočila za 60 dolara po toni iz 2009., na rekordnih 105 dolara u ožujku 2010. Darinko Bago, predsjednik uprave koncerna Končar grupe, kazao nam je kako bi, uz prvotnu najpovršniju kalkulaciju, to značilo da će proizvodi za široku upotrebu građanstva u kojima je čelik glavna komponenta skočiti za 12 do 13 posto. To bi se moglo odnositi na sve vrste kućanskih uređaja i strojeva izrađenih od metala, počevši od perilica do štednjaka, ovisno o tome od čega su sve načinjene. Ako sadrže više plastičnih masa, porast cijena će im biti manji. Za 10 do 15 posto će skočiti i cijena automobila, procjenjuju analitičari, ali navode i kako bi se proizvođači automobila također trebali prilagoditi kvartalnom utvrđivanju cijene svojih proizvoda, što znači da nas očekuju jaka osciliranja i u cijenama automobila. Spirala inflacije - Bit će loše ako se zbog psihologije pokrene inflacijska spirala, pa još ako budu poskupljivali bakar i ostali metali, situacija bi mogla biti više nego ozbiljna - rekao nam je Bago. Prema njegovim riječima, novi model izračuna cijena ide naruku vlasnicima rudnika koji su većinom u rukama anglo-američkih investitora i tvrtki. - Gotovo 90 posto nove potražnje za čelikom je od 2000. godine do danas dolazilo iz Kine, a ostatak iz ostalih zemalja u razvoju, poput Brazila i Indije, i mislim da je ovo način na koji SAD i ostali zapadni investitori namjeravaju popraviti svoje profitne bilance, a narušiti razvoj zemalja u razvoju - kazao nam je Bago. Iako ne izvode iste zaključke kao Bago, u Financial Timesu su izračunali kako će se profit triju velikih rudarskih kompanija – Vale of Brazil, Rio Tinto i BHP Billiton - zapravo povećatiza pet milijardi dolara ove godine zahvaljujući novim kvartalnim ugovorima.

