Autor: Genadij Sisojev Objavljeno: 11.08.2010 Borba s vrućinom od 30 stupnjeva počinje u ranim jutarnjim satima, izlazak iz stana, naravno s maskom, jednak je odlasku u pušnicu MOSKVA - Među strancima u Moskvi donedavno je bio popularan vic: “Jednog afričkog ambasadora pitali su kako preživljava moskovsku zimu. Odgovorio je: - Onu zelenu nekako, ali bijelu nikako”. VEZANE VIJESTI Vijesti Taj vic više nije aktualan, jer već više od mjesec i pol dana u Moskvi se jedva diše od vrućine i smoga. Meteorolozi su najprije tvrdili da ovakvih vrućina nije bilo 130 godina, odnosno otkako se provodi meteorološko praćenje. Sada kažu da ih nije bilo u cijeloj ruskoj povijesti. Dakle, u tisuću godina. Preživljavanje u takvim uvjetima počinje u ranim jutarnjim satima, jer je dugo ili, bolje rečeno, normalno spavanje - nemoguće. Klimatizacijski uređaji u stanovima su prava rijetkost. Jer, tko bi se nadao takvom vremenu. Grad se guši Već u 7 sati ujutro je oko 30 stupnjeva. Nema oblaka, ali se kroz prozor jedva može vidjeti susjedna zgrada. Vremenska prognoza ponovo ista, očekuje se tropska vrućina, od 37, 38, a možda i 40 Celzijevih stupnjeva. Bez vjetra, bez kiše. Tresetišta i šume u okolici Moskve i dalje gore, dim i dalje guši grad. Nema predaha. Jer, kad izađeš iz stana saune, kao da si ušao u pušnicu ili kao da si prikovan za peć iz koje se dimi. Štetne čestice nekoliko su puta više od dopuštene razine. Preporučuju se maske, one obične, od gaze, i respiratorne. Svi znaju da one ne spašavaju, ali ih stavljaju. Naravno, ako ih nađu u ljekarnama, pa i po višim cijenama. Auto s klima-uređajem je spas. Makar pola sata ili sat slobodno disati. Spas je, naravno, i klimatizirano radno mjesto. Moskovljani u šali govore da su iznenada jako zavoljeli svoja radna mjesta! Dovitljivi su se dosjetili - može se i s obitelji pobjeći u neki klimatizirani šoping centar. Oni imućniji sele se u klimatizirane hotele. Najteže je uvečer Klimatizacijski uređaji, općenito, postali su san. Običan klima-uređaj i ugrađivanje dosežu i do tisuću eura. I to s ugradnjom potkraj rujna. Antimonopolska komisija obećala je da će ispitati tržište zbog višestrukog povećanja cijena te do kraja kolovoza donijeti zaključke. Suviše kasno da bi to pomoglo Moskovljanima. Čini se da je najteže navečer, termometri u gradu u 22 sata pokazuju i do 38 stupnjeva. Usijani beton i asfalt dodatno griju grad, a od dima iz auspuha još se teže diše. Grad je prava slika onoga što režiseri žele dočarati u filmovima o apokalipsi. Liječnici preporučuju što kraći boravak na otvorenom. Ipak, ulični kafići daleko su od toga da su prazni, u parkovima ima šetača. Na obalama rijeka i jezera, prekriveni gustim dimom, čak i navečer, leže kupači. Porcije dima Moskovljani su za vikend pobjegli u Podmoskovlje, i to na rijeke, gdje ljudi od smoga također jedva dišu. No, tamo je ipak bolje nego u Moskvi. S noći stiže i nova borba za preživljavanje. Stanovi pregrijani, zagušljivi. Kao podmornice u dimu. Slijedi polijevanje pločica, vlaženje plahti. Otvaranje prozora gotovo je nemoguće, jer bi tako ušla nova porcija dima. Ipak, bilo je i večeri predaha, kada je zahvaljujući nekom povjetarcu dim oslabio. U tim sretnim trenucima otvarala su se sva vrata i prozori. No, bio je potreban oprez. Ako se zaspi, a dim se niotkuda pojavi, slijedi buđenje uz kašalj i glavobolju. Novine i internet puni su informacija o tome da je smrtnost u Moskvi zbog vrućina i zagađenja udvostručena. Mrtvačnice su apelirale da se tijela preuzimaju na vrijeme. Jedan moskovski dužnosnik, želeći umiriti sugrađane, ustvrdio je da u mrtvačnicama još ima slobodnih mjesta. Ujutro pak u vijestima opet priopćuju o borbama s velikim požarima - stanje se ne mijenja. Ali, eto i radosne vijesti - u srijedu zahlađenje, temperatura oko 30 stupnjeva. Još prije par mjeseci to bi zvučalo kao vic. Još samo da pogase požare u Podmoskovlju. Obećali su do kraja tjedna. A prognozirali su i vjetar koji bi trebao početi raznositi smog. Daj Bože! Samo da se može disati. Šteta od 15 milijardi dolara, 52 poginulih Ruski dužnosnici objavili su u utorak kako je u prethodna 24 sata diljem središnje i zapadne Rusije ugašeno 239 požara, a primijećeno je 247 novih. Čak 557 požara i dalje bijesni površinom od gotovo 200.000 hektara, a vatre haraju okolicom glavnog grada Moskve. Vlasti su, pak, nakon gotovo dva tjedna borbe s vatrenom stihijom, objavile kako primjećuju pozitivne pomake i istaknuli su kako su dva nuklearna centra u zemlji obranjena od vatre. Prilikom gašenja požara u blizini glavnog nuklearnog istraživačkog centra u gradu Sarovu poginula su dva vojnika nakon što je na njih palo vatrom zahvaćeno stablo. Službena brojka poginulih zbog požara popela se na 52. Gusti smog koji guši rusku prijestolnicu ponešto se razišao u utorak ujutro, stoji u izvješćima medija, no količine toksičnih supstanci u zraku i dalje su mnogo veće od dopuštenih. U nedjelju su vlasti objavile da je njihova koncentracija bila šest puta veća od dozvoljene, a u ponedjeljak su prvi put priznale kako se broj smrtnih slučajeva u glavnom gradu udvostručio. Mrtvačnice su preplavljene leševima, a aerodromi putnicima koji pokušavaju napustiti grad. Prema procjeni inozemnog stručnjaka Jeffa Mastersa, čak 7000 osoba umrlo je samo u Moskvi zbog toplinskog vala koji je pogodio zemlju i prouzročio požare, a ukupna brojka je, tvrdi, vjerojatno dvostruko veća. Poslovni dnevnik Kommersant objavio je kako bi šteta nastala zbog požara i vrućina mogla doseći 15 milijardi dolara, što bi značilo da bi toplinski val mogao progutati jedan posto ruskog BDP-a. Najtoplije ljeto u posljednjih 130 godina, koliko se bilježe temperature, koštalo je Rusiju trećine usjeva žitarica zbog čega je vlada do kraja godine zabranila njihov izvoz. Rast cijena, upozorava Kommersant, mogao bi dovesti do inflacije i ugušiti gospodarski rast. Požari su loše djelovali i na rejting vodećih političara. Iako je premijer Vladimir Putin više puta obilazio stradala područja i razgovarao sa stanovništvom, njegova je popularnost pada, pokazuju ankete. Isto se događa s podrškom predsjedniku Dmitriju Medvedevu, kojemu je trebalo neko vrijeme da prekine svoj godišnji odmor na Crnom moru, a na povratku se obratio samo dužnosnicima. ( A. Handabaka) Broj preporuka: 5 Objavi na Facebooku Više o... FACEBOOK KOMENTARI

