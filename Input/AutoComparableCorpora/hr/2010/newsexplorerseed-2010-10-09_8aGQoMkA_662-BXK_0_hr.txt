Kineski disident Lu Xiaobo, dobitnik Nobelove nagrade za mir za 2010., koji se nalazi u zatvoru, svoju je nagradu posvetio svima poginulima na Tiananmenu, izvijestila je u nedjelju nevladina udruga Human Rights in China (HRIC), čije je sjedište u New Yorku i koja je uspjela kontaktirati s disidentovom suprugom, pošto je ona razgovarala sa svojim suprugom i priopćila mu vijest. "Nagradu posvećujem svim dušama izgubljenim 4. lipnja", rekao je Liu Xiaobo svojoj supruzi, aludirajući na demokratski pokret na pekinškome trgu Tiananmenu, koji su 1989. organizirali studenti, a u krvi ga je suzbio kineski režim. HRIC prenosi da je Lu Xia dobila dopuštenje da posjeti supruga u zatvoru u Liaoningu na sjeveroistoku Kine te da je njihov razgovor trajao oko sat vremena. Liu Xiaobo je svojoj supruzi rekao kako su osobe poginule na Tiananmenu živote dale "za mir, slobodu i demokraciju". HRIC je također izvijestio kako se Lu Xia, pošto je posjetila supruga u zatvoru, vratila u Peking te da je ondje stavljena u kućni pritvor. Ranije u nedjelju, američka organizacija za obranu ljudskih prava Freedom Now već je izvijestila o tomu da je Lu Xia "u kućnom pritvoru".(hina/metro-portal)

