Legendarnu zapadnonjemačku disko grupu "Boney M", koju je producent Franz Reuther, koji se prozvao Frank Farian, okupio od unajmljenih pjevača s Kariba (dvije iz Jamajke, jednu iz Montserrata i jednog iz Arube), i dan danas stariji, a i neki mlađi, pamte po brojnim hitovima iz sedamdesetih i s početka osamdesetih: "Daddy Cool", "Ma Baker", "Hooray! Hooray! It's a Holi-Holiday", "Rasputin"... Jedna od pjevačica, Maizie Williams, danas nastupa pod imenom "Boney M", kao jedina od članova grupe koja za to ima odobrenje osnivača i vlasnika imena Franka Fariana. Pod tim imenom je u srijedu navečer nastupila na glazbenom festivalu u Palestini, u Palači kulture u Ramallahu na Zapadnoj obali, ali uz jednu zabranu. Maizie je pjevala hitove "Daddy Cool", "Ma Baker" i "Brown Girl in the Ring", ali na zahtjev organizatora izostavila je iz programa jedan od najvećih hitova grupe, obradu reggae hita grupe "The Melodians" s kraja šezdesetih, "Rivers of Babylon". Naime, u "Rijekama babilonskom" se u refrenu izravno citira Knjiga psalama (Psalam 137 i 19:14) u kojima se govori o čežnji izgnanih Židova za svojim domom Izraelom. Kako je dio palestinske političke doktrine da se negira pravo Židova na povratak u Izrael, organizatori festivala smatrali su da je ta pjesma "nedolična" i zamolili da je se izostavi. – To je nekakva politička stvar ili tako nešto, ali tražili su od nas da je ne sviramo i bili smo pomalo razočarani – rekla je Maizie Williams.

