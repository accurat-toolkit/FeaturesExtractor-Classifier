Sportskom novinaru i komentatoru Filipu Brkiću putovanja su u šest godina rada na RTL televiziji postala rutina, no i danas na njima doživi iznenađenje. Naime, kada je stigao u zračnu luku Ben Gurion u Izraelu, gdje je došao pratiti kvalifikacijsku utakmicu za nogometno Europsko prvenstvo, Filipa je nakon izlaska iz zrakoplova Izraelska služba sigurnosti izdvojila iz grupe te ga nekoliko minuta ispitivala o razlozima dolaska. Iako je uspješni novinar, koji je u komentatorskom stolcu popratio tko zna koliko utakmica, bio upoznat sa strogom procedurom u ovoj zračnoj luci, nije očekivao da će momcima iz službe sigurnosti baš on zapeti za oko. – Riječ je o uobičajenoj proceduri u toj zračnoj luci. Koga će izdvojiti za ispitivanje, biraju nasumično tako da ne postoji nikakav poseban razlog zbog kojeg su izabrali baš mene – objasnio nam je Filip kojeg su suputnici zafrkavali da je “izoliran” jer izgledom podsjeća na Arapina. Brkiću ispitivanje nije palo teško ni zato što u “nevolji” nije bio sam. Istu proceduru u zgradi zračne luke doživio je i HTV-ov izvjestitelj Stjepan Balog. – Nije bilo nikakvog straha – dodaje Filip, koji je zbog poslovnih obveza u Tel Avivu nezgodu brzo smetnuo s uma.

