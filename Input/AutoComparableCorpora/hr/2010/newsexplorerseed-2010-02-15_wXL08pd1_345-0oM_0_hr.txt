Dokumente koje će se moći pregledavati besplatno, vatikanska knjižica već je objavila između 1965. i 1981., na zahtjev pape Pavla VI., pod nazivom "Spisi i dokumenti Svete Stolice o Drugom svjetskom ratu". Prijedlog o digitalizaciji 5.125 dokumenata (više od 8.000 stranica) koji datiraju od ožujka 1939. do svibnja 1945. iznijela je zaklada "Pave the way" čija je zadaća "ukloniti zapreke između religija, promicati njihovu suradnju i prekinuti zloporabu religije u političke svrhe". "Uvidjeli smo da je pontifikat Pija XII. u vrijeme Drugog svjetskog rata bio jasan povod polemikama koje utječu na više od milijardu ljudi", rekao je predsjednik i utemeljitelj zaklade, njujorški Židov Gary Krupp, za vjersku novinsku agenciju Zenit, kako prenosi L'Osservatore Romano. No, građa koja se izravno tiče Pija XII. objavit će se tek za pet do šest godina, rekao je u srpnju prošle godine prefekt tajnih vatikanskih arhiva, mons. Sergio Pagano. Po njegovu mišljenju, ti će dokumenti pokazati da je "Papa preuzimao rizik, pa i osobni, kako bi spašavao Židove". Proces proglašenja Pija XII. blaženim koji je počeo u listopadu 1967., uzrok je napetosti sa židovskim organizacijama, a odluka koju je u prosincu donio papa Benedikt XVI. da ga proglasi časnim slugom, što je korak prema njegovoj beatifikaciji, ponovno je rasplamsala polemiku. (hina/metro-portal)

