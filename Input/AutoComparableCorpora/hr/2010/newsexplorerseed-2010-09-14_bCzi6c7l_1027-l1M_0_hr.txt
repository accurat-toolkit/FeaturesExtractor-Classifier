09/11/2010 Čelnici u Tirani pozdravljaju jedan od najvažnijih događaja nakon pada komunizma. Linda Karadaku za Southeast European Times iz Tirane -- 09/11/10 Veliki plakat na zgradi vlade u Tirani s dobrim vijestima. [Linda Karadaku/SETimes] Zastava EU, krug zvjezdica na plavoj pozadini, ovih dana može se vidjeti svagdje u Albaniji. Isti je slučaj sa znakovima na kojima se nalaze informacije o udaljenosti od glavnih gradova Schengenske zone. Ljudi ih postavljaju na glavnim trgovima u Tirani. U međuvremenu, na plakatu Opernog i baletnog kazališta -- nekada simbola ponosa komunističkog režima -- piše: "Vize nepotrebne"! Sve je to dio meteža nastalog nakon odluke EU da odobri liberalizaciju viznog režima za Albaniju i Bosnu i Hercegovinu. U Albaniji, zemlji koja je prošla kroz duga desetljeća izolacije pod bivšim diktatorom Enverom Hoxhom, značaj toga ne treba podcjenjivati. Nakon pada režima mnogi su emigrirali u ostale dijelove Europe -- zapravo, teško da postoji obitelj u Albaniji čiji bar jedan član nije u inozemstvu. Međutim, do sada je većina njih morala odlaziti ilegalno. Hasan, Albanac koji je nekada prešao more i otišao raditi u Italiji, stoji ispred velikog plakata misleći na svoja dva brata koja su krenula na put s njim -- i ostala u Italiji. "Sada ću odlaziti njima u posjet svaki puta kada mogu. To je let od samo jednog sata", ističe on. Odluka EU trebala bi stupiti na snagu 20 dana nakon objavljivanja u službenom listu i vjerojatno za Dan neovisnosti Albanije, koji se obilježava 28. studenog. O bilo kojem datumu da se radilo, putna ograničenja bit će ukinuta prije Božića. Dobre vijesti, međutim, ne dolaze bez upozorenja. Poučena poteškoćama oko liberalizacije viznog režima sa Srbijom i Makedonijom, EU je odlučna provesti pravila i strogo će kažnjavati prestupnike koji ostanu u zemljama Schengenske zone više od tri mjeseca, koliko je dozvoljeno. Brussels želi jasno staviti do znanja da bezvizna putovanja ne znače i stalni boravak ili azil. Velika Britanija i Irska nisu u Schengenskoj zoni i za te su zemlje i dalje potrebne vize. Tanja Fajon, izvjestiteljica Europskog parlamenta za proces liberalizacije viznog režima za Albaniju i Bosnu i Hercegovinu, kaže kako su te dvije zemlje ispunile kriterije. "Stali smo na kraj dugim redovima u konzulatima i srušili zidove koji su odvajali obitelji i prijatelje. Odgovornost je sada na svim stranama", navodi se u priopćenju Fajon. Ona se također potrudila umanjiti zabrinutosti glede ilegalne migracije i kriminala. "Ljudi koji su željeli napustiti zemlju učinili su to do sada, a znamo da kriminalci ne poznaju granice; vize nisu prijetnja po njih", kazala je. Slični članci Loading Na domaćem terenu, tom odlukom je privremeno ostvareno nemoguće -- ujedinili su se zavađeni albanski političari. Iako se slažu oko malo toga, bili su udruženi u pozdravljanju tog koraka EU. Predsjednik Bamir Topi ocijenio je to kao "najvažniji dan za Albance, nakon proglašenja neovisnosti i pada komunizma". "Ovo predstavlja najveći uspjeh glede slobode i dostojanstva [Albanaca] od pada Željezne zavjese", kazao je premijer Sali Berisha. Njegov glavni suparnik, čelnik Socijalističke stranke Edi Rama, izjavio je kako je došlo vrijeme da se rasprave ostave po strani i uživa u ovom trenutku. On je također pozvao Europu da "sruši vizni zid" i za susjedno Kosovo, jedinu zemlju u regiji koja je izostavljena iz procesa liberalizacije viznog režima. Ovaj tekst poručio je SETimes.com. Loading Glasovanje Loading Your email has been sent.

