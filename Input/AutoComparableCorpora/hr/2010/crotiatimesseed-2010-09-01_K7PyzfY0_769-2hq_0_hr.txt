STOPE POREZA NA DODANU VRIJEDNOST U REPUBLICI HRVATSKOJ I ZEMLJAMA EUROPSKE UNIJE Iako je fiskalna politika najvećim dijelom u nadležnosti država članica, Direktiva Vijeća 2006/112 /EZ o zajedničkom sustavu poreza na dodanu vrijednost određuje da države članice uz jednu standardnu (opću) stopu PDV-a mogu primjenjivati jednu ili dvije snižene stope. U Europskoj uniji najviša dopuštena opća stopa PDV-a je 25%, a najniža 15%. Moguće je imati najviše dvije snižene stope, ne niže od 5% . Radi smanjivanja proračunskih deficita desetak zemalja Europske unije ove godine je uz mjere štednje išlo i na povećanje stopa PDV-a, od Češke i Velike Britanije koje su primjenu većih stopa uvele početkom godine, pa do Finske, Španjolske, Portugala, Grčke i Rumunjske koje su ih uvele sredinom godine. Velika Britanija je najavila novo povećanje stopa PDV-a za početak 2011. godine (sa 17,5% na 20%), kada više stope uvode i Poljska i Švicarska. Hrvatska je lani posegnula za povećanjem opće stope PDV-a sa 22% na 23%. Prema visini opće porezne stope u zemljama EU Hrvatska se danas nalazi visoko na ljestvici. Usporedbe radi navodimo da od Hrvatske veću stopu PDV-a imaju samo još Švedska, Danska i Mađarska (po 25%). Po visini porezne stope od 23%, Hrvatska ima u prosjeku veću poreznu stopu za nekoliko postotnih poena od zemalja istočnog i jugoistočnog susjedstva (Poljska 22%, Češka 20%, Slovačka 19%). Najniže opće stope PDV-a u državama članicama EU imaju Cipar i Luksemburg (15%), a Španjolska primjenjuje opću stopu 18%. Države bivše Jugoslavije imaju također nižu opću stopu PDV-a od Hrvatske. Srbija i Makedonija primjenjuju opću stopu PDV-a 18%, a Bosna i Hercegovina i Crna Gora imaju još nižu opću stopu (17%). Te države, uz opću stopu, primjenjuju i snižene stope (osim Bosne i Hercegovine). Crna Gora ima jednu sniženu stopu od 7%, Makedonija 5%, a Srbija uz jednu sniženu stopu od 8% primjenjuje i nultu stopu PDV-a. Slovenija kao zemlja članica EU primjenjuje dvije stope PDV-a, opću stopu 20% i sniženu 8,5%. Snižena stopa PDV-a primjenjuje se na usluge u privatnom domaćinstvu, za čišćenje prozora, osiguravanje kuća, usluge frizera te za manje popravke bicikla, obuće i kožnih proizvoda te kućanskog tekstila. Niži PDV je predviđen i za knjige u digitalnom obliku. U Makedoniji se niža porezna stopa primjenjuje na prehrambene proizvode i lijekove. Snižena stopa od 7% u Crnoj Gori vrijedi za osnovne živežne namirnice, određene lijekove, medicinske implantate, udžbenike, knjige, novine i časopise. Većina zemalja Europske unije uz opću stopu primjenjuje i snižene porezne stope. Jedino Danska koja ima maksimalnu opću stopu (25%) nema sniženih stopa. Po dvije snižene stope primjenjuju Belgija, Grčka, Španjolska, Francuska, Irska, Italija, Cipar, Litva, Mađarska, Poljska, Portugal, Rumunjska, Slovačka, Finska i Švicarska, a Luksemburg ima tri snižene stope (3%, 6% i 12%.). Po jednu sniženu poreznu stopu imaju Bugarska, Češka, Njemačka, Estonija, Latvija, Malta, Nizozemska, Austrija, Slovenija i Ujedinjeno Kraljevstvo. Neke zemlje EU primjenjuju i nultu stopu PDV-a. To su Belgija, Bugarska, Nizozemska, Irska , Latvija , Poljska i Velika Britanija. Opće stope tih zemalja niže su od Hrvatske za nekoliko postotnih poena. Primjerice, Ujedinjeno Kraljevstvo ima opću stopu 17,5% i ima dvije snižene stope 5% i 0%, a Poljska koja ima opću stopu 22% primjenjuje tri snižene stope 7%, 3% i 0%. Obuhvat primjene nulte stope PDV-a u zemljama EU uglavnom je ograničen na proizvode i usluge navedene u Dodatku III Direktive, za koje je inače dopuštena primjena snižene stope. To su sljedeći proizvodi i usluge: Privremenim odredbama Direktive EU propisano je i trajanje primjene nulte stope PDV-a. Tako je Cipar svoje pravo na nultu stopu na isporuke određene vrste hrane i pića te na isporuke farmaceutskih proizvoda, lijekova i cjepiva smio koristiti do 31. prosinca 2007., a Malta se nultom stopom na prehrambene proizvode i farmaceutske proizvode mogla služiti do 1. siječnja 2010. godine. Zanimljivo je da su Cipar i Poljska zadržali odgodu ukidanja nulte stope i dulje: Cipar do 31. prosinca 2009., a Poljska do 31. prosinca 2010. godine. Poljska može i dalje primjenjivati sniženu stopu od najmanje 3% na isporuku prehrambenih proizvoda i drugu sniženu poreznu stopu od 7% na pružanje usluga koje nisu dio socijalne politike, u izgradnji, obnovi i preuređivanju stambenog prostora, s iznimkom građevnog materijala, te na isporuku, prije prvog nastanjenja, stambenih zgrada ili dijelova stambenih zgrada. Republika Hrvatska od 1. kolovoza 2009. primjenjuje opću stopu PDV-a 23%, a za određene proizvode i usluge u primjeni su snižene stope koje iznose 10% i 0%. Nulta stopa PDV-a u Hrvatskoj se primjenjuje od 1. studenoga 1999. godine, i to na domaće isporuke kruha, mlijeka, knjiga te nekih lijekova i medicinskih pomagala. U lipnju 2000. godine proširena je kategorija proizvoda obuhvaćena nultom stopom na znanstvene časopise i javno prikazivanje filmova. Od 1. siječnja 2006. u Hrvatskoj se uvodi još jedna snižena porezna stopa od 10% na usluge smještaja turista ili smještaja s doručkom, polupansiona ili punog pansiona u svim vrstama komercijalnih ugostiteljskih objekata. Ova stopa od 10% primjenjuje se i na agencijske usluge (agencijske provizije). Svi proizvodi i usluge na koje se u Hrvatskoj primjenjuje nulta stopa pripadaju kategorijama proizvoda iz Dodatka III Direktive, za koje se u EU nudi mogućnost primjene snižene stope, no ne niže od 5%. U vrijeme reforme poreznog sustava 2006. godine neke tranzicijske zemlje uvele su flat tax (jedinstvenu poreznu stopu za dohodak, dobit i PDV), pa se i u Hrvatskoj u to vrijeme počelo razmišljati o toj ideji, ali se od toga odustalo. U pogledu primjene nulte stope PDV-a u Europskoj uniji možemo zaključiti da su europska pravila prilično stroga te da se teži potpunom ukidanju te stope na području Europske unije. Prostor za iznimke iznimno je ograničen, kako za obuhvaćene proizvode tako i na njihovo vremensko trajanje. Republika Hrvatska pred skorim je ulaskom u Europsku uniju, pa će biti potrebno i u nas napraviti određene izmjene u području stopa PDV-a. Svakako treba preispitati važnost nulte stope PDV-a prema kategorijama obuhvaćenih proizvoda i tražiti privremenu odgodu ukidanja nulte stope za najvažnije kategorije proizvoda. Na taj način, smatramo, izbjegao bi se jednokratni učinak povećanja cijena zbog ukidanja nulte stope. U nastavku je tablični prikaz stopa PDV-a u zemljama članicama EU, državama bivše Jugoslavije i nekim drugim državama za koje imamo podatke. Stope PDV-a u zemljama EU Država Opća stopa Snižena stopa Belgija 21% 12%, 6% Bugarska 20% 0% i 7% Danska 25% Nema Njemačka 19% 7% Estonija 20% 9% Finska 23% 9%, 13% Francuska 19,6% 2,1% i 5,5% Grčka 23% 5,5% i 11% (na otocima) Velika Britanija 17,5% 5% i 0% Italija 20% 10% i 4% Irska 21% 13,5%, 4,8%, 0% Letonija 21% 10% i 0% Litva 21% 5% i 9% Malta 18% 5% Luksemburg 15% 12%, 6% i 3% Austrija 20% 12% i 10% Poljska 22% 7%, 3% i 0% Portugal 21% 13% i 6% Rumunjska 24% 9% i 5% Švedska 25% 12% i 6% Slovačka 19% 10% i 6% Slovenija 20% 8,5% Španjolska 18% 8% i 4% Češka 20% 10% Mađarska 25% 18% i 5% Nizozemska 19% 6% Cipar 15% 5% i 8% Izvor: European Commission: VAT rates applied in the member states of the Europen union, stanje 1. srpnja 2010. Stope PDV-a u zemljama bivše Jugoslavije Država Opća stopa Snižena stopa Bosna i Hercegovina 17% nema Crna Gora 17% 7% Srbija 18% 8% i 0% Makedonija 18% 5% Hrvatska 23% 10% i 0% Stope PDV-a u drugim državama Država Opća stopa Snižena stopa Albanija 20% 0% Argentina 21% 10,5% i 0% Kanada 5% 4,5% Meksiko 16% 0% Rusija 18% 10% i 0%

