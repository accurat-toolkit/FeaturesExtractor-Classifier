Autor: Jutarnji list Objavljeno: 26.07.2010 Najveće curenje državnih tajni američke vojske u povijesti organizirao je osnivač WikiLeaksa, Julian Assange LONDON, WASHINGTON - Američke su vlasti tjednima znale da su im procurile goleme količine vojnih tajni o ratu u Afganistanu, a sinoć su doznale i gdje su završile. Web stranica WikiLeaks , specijalizirana za objavu dokumenata koje joj daju “zviždači”, objavila je gotovo 92.000 dokumenata američke vojske, od kojih je velik dio imao oznaku vojne tajne. VEZANE VIJESTI Vijesti Analize i sažetke istodobno su objavili britanski Guardian, njemački Spiegel i američki New York Times. Osnivač WikiLeaksa, 39-godišnji Australac Julian Assange, zasigurno je zadovoljno trljao ruke. Riječ je, naime, o jednom od najvećih curenja tajnih dokumenata u povijesti američke vojske, šokantnom prije svega zbog golema opsega. Dokumenti se odnose na akcije u Afganistanu od siječnja 2004. do prosinca 2009., a uključuju obavještajne izvještaje o prijetnjama, planove i izvješća o vojnim operacijama, opise neprijateljskih napada te zapisnike sa sastanaka s lokalnim političarima. U njima se opisuju specijalne jedinice koje ubijaju pobunjenike bez suđenja, akcije u kojima Afganistanci pogibaju kao slučajne žrtve i ljutnja američkih dužnosnika zbog suradnje pakistanskih obavještajnih službi s talibanskim pobunjenicima. Stranica WikiLeaks, osnovana u prosincu 2006. kao “prva narodna obavještajna agencija”, opet se našla u središtu pozornosti, nakon što je već objavila procedure koje se koriste u kampu Delta u Guantanamu, e-mailove sa sveučilišta East Anglia od kojih je nastao “Klimagate”, tajne priručnike Scijentološke crkve, pa i sadržaj privatnog Yahoo e-maila Sarah Palin. Dosad im je najslavniji pothvat bila objava neredigirane videosnimke napada američkih helikoptera Apache u Bagdadu u kojem je poginulo desetak civila, uključujući dva novinara Reutersa. Sada su letvicu podigli još više. Poanta WikiLeaka jest da “zviždači” mogu objaviti dokumente tako da novinari ne znaju tko im je dokumente dao, pa ne mogu biti niti prisiljeni otkriti svoj izvor. Assange je pritom, kako ga je nedavno opisao New Yorker, “međunarodni krijumčar”, vođa “medijske pobune”, koji je WikiLeaks organizirao tako da nema sjedište, urede, stolove ni fax-uređaje. On s ruksakom putuje od zemlje do zemlje, spava kod pristaša ili prijatelja, a u održavanju stranice pomažu mu stotine volontera iz cijelog svijeta. Pet ili šest ljudi radi na WikiLeaksu puno radno vrijeme, a njih još 800 do 1000 spremno je pomoći svojim stručnim znanjem u enkripciji, programiranju i pisanju priopćenja. Čak i unutar organizacije ključni su ljudi poznati samo po inicijalima, a komunikacija se odvija u šifriranim chat roomovima na internetu. Organizirani su kao globalna organizacija kojoj je sjedište “posvuda” kako bi izbjegli jurisdikciji bilo koje države. Sadržaj drže na više od 20 servera diljem svijeta i na stotinama domena pa ako neka država pokuša blokirati stranicu, uključuju se serveri u drugim zemljama. Assange ističe da bi, ako bi se netko zainatio i pokušao ono što objave u potpunosti skinuti, morao “razmontirati” cijeli internet. Iz sličnih je razloga ovaj put Assange pristup dokumentima o Afganistanu prvo dopustio medijima u tri zemlje - kako bi dokumenti završili u javnoj domeni i u slučaju da njihovu objavu u jednoj državi vlasti pokušaju spriječiti. Novinari su dobili pristup na nekoliko tjedana kako bi dokumente analizirali te one najzanimljivije objavili. No, bila je tu i jedna kvaka: novinarima je problem bio to što nisu mogli sami provjeriti izvornost dokumenata, a istodobno nisu mogli spriječiti WikiLeaks da ih objavi na svojoj stranici, bez obzira na to hoće li oni o njima pisati ili ne. Novinari New York Timesa u ovom su slučaju izvornost stoga pokušali provjeriti kod službenih izvora u Bijeloj kući, pa su na kraju na zahtjev administracije čak zamolili WikiLeaks da neke materijale iznimno štetne za SAD - ne objavi. No, Assange je iz dokumenata izbrisao samo imena pojedinaca čija bi sigurnost mogla biti ugrožena. To je uobičajeni način na koji Assange funkcionira: kada dobije dokumente, provjerava njihovu autentičnost, a zatim odlučuje kome će dati da ih objavi. Danas je poručio da u autentičnost ovih dokumenata ne treba sumnjati, a u listopadu je u jednom intervjuu objasnio kako je shvatio da ako je velika priča dostupna svima, mnogi mediji neće biti zainteresirani. - Čovjek bi pomislio da što je dokument veći i važniji, to je vjerojatnije da će o njemu biti izviješteno, ali to apsolutno nije istina. Riječ je o ponudi i potražnji. Nula ponude jednako je golemoj potražnji, to ima vrijednost. Čim pustimo materijal, ponuda postaje beskonačna, a percepcija vrijednosti pada na nulu - istaknuo je Assange koji je u rodnoj Australiji završio studij fizike i matematike. Bijela kuća već neko vrijeme pokušava doći do Assangea, a reakcije iz administracije zasad su oprečne. S jedne strane, tvrde da je ovime ugrožena nacionalna sigurnost, a s druge da u dokumentima nema ništa novo. - Tim dokumentima pokriveno je razdoblje prije nego što je predsjednik objavio svoju novu strategiju. Neke od problematičnih stvari o kojima se govori su upravo razlozi zbog kojih je predsjednik naredio tromjesečnu reviziju politike i promjenu strategije - istaknuo je jedan neimenovani dužnosnik. Lagao da 'skida' pjesme Lady Gage Još u studenome je Pentagon znao da je osoba koja radi u američkoj vojnoj bazi u Iraku počela kopirati tajne dokumente. No, Pentagon je sumnjivca pronašao tek u svibnju, nakon što su procurili tajni telegram američke ambasade u Reykjaviku za Washington i videosnimka helikopterskog napada u Bagdadu. Tada im se, naime, javio kalifornijski haker Adrian Lamo koji je na internetu nabasao na nekoga tko mu je počeo pričati da je vojni obavještajni analitičar u istočnom Bagdadu te mu je priznao da je downloadao i komprimirao brdo podataka te ih slao Julianu Assangeu. Tvrdio je da bi na posao donosio prazne CD-e, označene kao da su CD-i Lady Gage, stavio ih u kompjutor i pjevušio uz nepostojeću muziku dok je kopirao podatke. Vojska je 25. svibnja uhitila 22-godišnjeg analitičara Bradleyja Manninga koji je sada u vojnom zatvoru u Kuvajtu. Nije poznato jesu li dokumenti koji su procurili jučer oni koje je kopirao Manning. Tajni odred iz SAD-a lovio je talibane, a ubijao civile NATO snage na čelu sa SAD-om u ratu u Afganistanu koriste poseban tajni odred za hvatanje i likvidacije talibanskih vođa bez suđenja, doznaje se, među ostalim, iz tajnih dokumenata objavljenih na zviždačkom siteu Wikileaks. U nekima od akcija američke jedinice TF 373 greškom su poginuli civili, žene i djeca te afganistanski policajci. Na listi za ‘uhićenje ili odstrel’ nalazi se 2058 talibanskih zapovjednika i članova al- Qa’ide, a u američkoj bazi Bagram do kraja 2009. bilo je zatočeno čak 4288 ljudi. Neki su tamo bili godinama, među njima ima 16-godišnjaka, a trenutno ih je u zatvoru 757. Iscurjeli dokumenti otkrivaju kako su civilne žrtve izazivale bijes i neprijateljstvo lokalnih vođa te su uglavnom zataškavane, dok uključenost odreda TF 373 nikad prije nije otkrivena javnosti. U jednom od izvješća opisuje se tako kako je odred u lipnju 2007. pokušao uhititi ili ubiti talibanskog zapovjednika Qarla Ur-Rahmana. Dok su se približavali meti, netko je prema njima okrenuo signalno svijetlo i jedinica je otvorila vatru. U pomoć su pozvali topovske snage i zasuli protivnika. Iduće jutro se saznalo da su se sukobili s afganistanskim policajcima. Sedam ih je poginulo, a četvorica su bila ranjena. U izvještaju za medije objavljeno je da je došlo do pucnjave, no žrtve nisu spomenute kao ni odred koji je izveo akciju. Na sastanku s lokalnim vođama, strani zapovjednici su obećali kompenzaciju obiteljima žrtava te da se takva ‘nezgoda’ više neće ponoviti. No samo tjedan dana kasnije, odred je napao selo za koje su vjerovali da se u njemu skriva libijski militant Abu Laital-Libi. Nisu ga pronašli, no s pet granata zasuli su ‘šest talibanskih militanata’ u jednoj medrasi. Kad su zauzeli mjesto udara otkrili su sedmoro mrtve djece. Koalicija je javila o incidentu ističući da cijeli dan nije bilo znakova da su prisutna djeca te da su ih talibani iskoristili kao štit. No osim anonimne izjave jednog lokalca ništa nije upućivalo na to da je u medrasi bio ijedan taliban. U medijskom izvješću nisu naveli da je cilj napada bio Libijac. Ponovno je ponuđena kompenzacija i ponovo je akcija izazvala političke probleme. Četiri mjeseca kasnije odred je napao skupinu talibana i zatražio da zračne snage bombardiraju kuću iz koje je dolazila neprijateljska vatra. No talibani su se do dolaska aviona, čini se, povukli jer je izvješće pokazalo kako su strani vojnici na mjestu napada pronašli dvije mrtve djevojčice i desetogodišnjeg dječaka te nekoliko odraslih civila. Koalicijske snage objavile su da je poginulo nekoliko militanata. Tek kasnije su dodali da je pronađeno i nekoliko mrtvih i ranjenih ‘ne-boraca’. ( A. Handabaka) Što je WikiLeaks:.

 osnovan 2006. kao “prva narodna obavještajna agencija” koja je pozvala “zviždače” iz cijelog svijeta da joj pošalju dokumente.

 nema sjedište ni urede, osnivač Julian Assange s ruksakom putuje po svijetu.

 provjeravaju autentičnost dokumenata prije nego što ih objave.

 dokumente objavljuju u cijelosti, ali ih prethodno kao ekskluzivu daju odabranim medijima kako bi bili sigurni da će se o njima pisati.

 sadržaj drže na 20-ak servera u različitim zemljama kako bi spriječili cenzuru.

 kada im je Scijentološka crkva zaprijetila tužbom zbog objave njihovih tajnih priručnika, WikiLeaks je odgovorio objavom još više tajnih scijentoloških dokumenata.

 financiraju se iz donacija Broj preporuka: 25 Objavi na Facebooku Više o... FACEBOOK KOMENTARI

