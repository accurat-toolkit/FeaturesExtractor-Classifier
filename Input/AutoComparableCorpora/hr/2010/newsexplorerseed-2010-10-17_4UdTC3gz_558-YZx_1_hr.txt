Plan B je uspio! Istoimena bušilica uspjela je izbušiti tunel dug 622 metra prema čileanskim rudarima zarobljenima od 5. kolovoza u dubinama rudnika San Jose, i već sutra bi se trebala spustiti posebna kapsula - lift koji će rudare, jednog po jednog, izvlačiti na svjetlo dana. Sama “vožnja” do površine rudarima će biti neugodna (trajat će oko pola sata te će morati stajati na nogama u kapsuli sličnoj lijesu koja će se nekoliko puta morati rotirati), ali to se ne može ni usporediti s onim što ih čeka kada iziđu na svjež zrak. Atmosfera će biti nabijena emocijama obitelji i rudara kojima je, unatoč teškim uvjetima, “garsonijera” na 700 metara dubine zadnja dva mjeseca bila dom. Logično je da su i navikli na nju, te psiholozi upozoravaju kako nema tog “treninga” koji ih može pripremiti na ono što ih čeka na površini. Svijet želi vidjeti i čuti najsitnije detalje u vezi s rudarima - novinari čekaju na izlazak / AFP Jedno je sigurno - osim obitelji, za rudare će se “trgati” i sila od čak 750 novinara koji već nekoliko dana kampiraju u neposrednoj blizini bušilice, a sve kako bi došli do fotografije, intervjua, nečega što svijet želi vidjeti ili čuti... Paradoksalna je činjenica, upozoravaju psiholozi, ali i marketinški stručnjaci, kako bi prisilni dvomjesečni boravak na 700 metara u dubini zemlje mogao rudarima značajno poboljšati financije, dok njihovo psihičko stanje zapravo postaje upitno. - Ljudi koji dolaze s dna rudnika posve su se promijenili, a skupa s njima promijenile su se i njihove obitelji - upozorio je psiholog Sergio Gonzales sa Sveučilišta u Santiagu. Njegov kolega Claus Behn, specijaliziran za poremećaje izazvane preživljavanjem u ekstremnim situacijama, ima slično mišljenje. - Društvo će željeti znati sve o njima, o njihovoj svakoj minuti, a mediji će biti spremni platiti koliko god treba za to, što će izazvati promjene u ponašanju - kazao je Behn. No, činjenica je da jesu junaci, a neki od njih bi mogli postati i zvijezde - već su pozvani u predsjedničku palaču, u brojne TV emisije, a u redu čekaju i izdavači knjiga, kao i budući poslodavci. Ukratko, novac će rudarima pristizati velikom brzinom, što će promijeniti njihove živote. Čileanska vlada im je obećala pola godine terapije kako bi što lakše podnijeli izlazak na slobodu. Osim toga, rudari su prošloga tjedna prošli i tečaj ophođenja s medijima gdje su ih pripremali na pitanja koja bi im mogli postavljati, a bivši reporter Alejandro Pino, jedan iz tima zaduženog za “medijski trening”, pohvalio je 33 rudara. Dotok novca nesretnim rudarima bit će intenzivan, ali - privremen, no to je tek sitnica u usporedbi s onim što ih čeka.

