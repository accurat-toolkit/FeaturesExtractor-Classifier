Jutros u neko pristojno vrijeme, nazvala me je prijateljica: Znaš li da se kod tebe očekuje danas oko 100.000 ljudi?. Pišem brojkom jer mi se čini užasnije i odgovara mojem primanju informacije. Nisam se u prvi čas snašla što znači to upozorenje, o čemu govori i, iznad svega, koja je moja uloga u tome? Elem, kaže ona: Prvo: otvara se novi shopping centar i u Areni nastupa Lady GaGa! Broj dva: ne možeš ići autom na posao jer su od jutra upozorenja na gužve, stoga, grabi gradski prijevoz i na posao! Eto što su prijatelji - misle na sve! Hvala i za u buduće! Ali... moj današnji dan bez automobila je neizvediv, nije samo u pitanju posao već niz onih stvari koje se krajem tjedna trebaju obaviti. Iskušala sam sreću i za sada je sve u redu - stigla sam na posao bez problema, ako se problemom ne smatra ulazak u ROTOR koji kod većine normalnih vozača izaziva užas i zaobilaze ga u golemom luku. Promet redovan, stanje normalno, prometna policija spremna uskočiti, čini se ne bi smjelo biti "krkljanaca" no nikad se nezna, sposobni smo mi za to! ZET se spremio, ništa ih ne smije iznenaditi i uvode posebnu BESPLATNU liniju od Zagrebačkog velesajma do novog Arena shoping centra. Evo pruža se građanima jedinstvena prigoda da novac od harača, blagonaklonom odlukom vlade netom ukinutog, preusmjere u kase novog okupljališta potrošača. Možda tamo sretnu i nekog ministra koji na zadatku provjerava koliko se s time lakše živi, a nakon toga osvane i na koncertu Lady Ga Ge kad je već u blizini. Vidjeti i biti viđen! Prvo manje, a drugo svakako. Kome danas može smetati dodatna slika u novinama u rubrici"poznati se zabavljaju" a vi gledajte! I tako u seriji današnjih vijesti čujem raspravu na hrvatskom radiju o katastrofama i koliko smo mi za njih spremni! Pravi dan za to, petak . Sažeto iz rasprave: tko preživi pričat će! Naime kako su zaredali jači i slabiji potresi, krenula su razglabanja koliko možemo zaštiti građane i kako im u prirodnim krizama pomoći. Važno je u kakvoj ste kući, staroj ili novoj, je li vaš graditelj krao na materijalu ili ne, jeste li kad se tlo trese u stanju pronaći nosivi zid... Sve skupa slabo! Za Zagreb zapamtila sam da se zna gdje bi bile masovne grobnice te da nikako nismo u stanju izdogovarati pontonski most u slučaju da svi mostovi prema Novom Zagrebu popadaju u Savu. Uz poprilično staro stanovništvo teško da bi se čamcima puno pomoglo. Da ne mislite kako pretjerujem s petkom idemo u svijet! Deseci mrtvih u erupciji indonezijskog vulkana Mount Merapi. To je jedan od najaktivnijih vulkana a nalazi se u području prenakrcanom stanovništvom, karakteristično za otok Javu. Stručnjaci tvrde da su žrtve mogle biti manje da su se ljudi držali podalje od vulkana! Gdje da otsele i onako siromašni ljudi? Ovo je već druga pripodna katastrofa koja je zadesila Indonežane. Naime još nisu zbrinuli ni stanovništvu otoka Mentawai koji je nedavno pogodio tsunami i ubio 400 ljudi. Stara je izreka: nesreća nikad ne dolazi sama, no stanovnici Haitija od njih ne mogu uzeti daha. Nakon potresa i svih užasa koji uz to idu, zahvatila ih je kolera a sada im najavljuju dolazak tropske oluje Tomas! Najava golemih količina kiše i uz to klizanja zemljišta. Upozorenja gradovima šatora da se sele kud znaju ali brzo! Umorni su od užasa a ovo je treći u godinu dana. Taj isti Tomas čini se da je uzrokovao rušenje aviona na Kubi. Poginulo je 68 ljudi. Pa ako je i petak previše je, a gdje je još kraj dana?

