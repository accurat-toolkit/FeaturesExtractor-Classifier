Puna 24 sata prije nego što je došlo do kobne eksplozije naftne platforme Deepwater Horizon u Meksičkom zaljevu, bilo je bezbroj upozoravajućih signala koji su govorili da bi se mogla dogoditi eksplozija. Tijekom saslušanja pred američkim Kongresom predstavnici British Petroleuma priznali su da su mjerni uređaji na platformi pokazivali da u bušotinu ulazi veća količina plina, što je jedan od znakova nadolazeće eksplozije. Uz to, u nastojanju da se problem sanira, povučeni su neki potezi koji su najvjerojatnije pridonijeli eksploziji umjesto da je spriječe. Cement miješali s blatom Dnevnici koji se na platformama redovito vode pokazuju da su malo poslije ponoći i ujutro kada je došlo do eksplozije svi napori bili usmjereni prema začepljivanju bušotina i stavljanju poklopca iznad njih kako bi se platforma mogla odvojiti i premjestiti na druge bušotine. BP je za taj posao angažirao tvrtku Halliburton, a čini se da posao nije bio dobro obavljen zbog loše kvalitete cementa i zato što se on prilikom spuštanja u bušotinu miješao s blatom. BP u jednoj od svojih bilježaka također navodi da je bilo problema sa sustavom ventila i hidrauličnih pumpi koje bi u slučaju havarije trebale automatski začepiti bušotinu, i to najmanje pet sati prije eksplozije. Neke bilješke također pokazuju da je osoblje na platformi ignoriralo sva ta upozorenja. Jedan sat prije nesreće svima je trebalo biti potpuno jasno da su stvari izmaknule kontroli. Djelomična odgovornost Iako BP prihvaća odgovornost za havariju, njegovi čelnici ne propuštaju naglasiti da je Transocean, vlasnik platforme, suodgovoran za sve što se dogodilo. Odbor zastupničkog doma za energetiku i trgovinu više od dva tjedna prikuplja dokazni materijal, no kako je izvor većine podataka upravo BP, bit će pokrenute neovisne istrage.

