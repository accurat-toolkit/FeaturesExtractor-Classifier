Kad je krajem 2006. godine tadašnji američki predsjednik George W. Bush pitao svoje ljude iz glavnog stožera je li moguća vojna akcija protiv Irana, odgovor je glasio: “Ne“. Ako je suditi po izvješćima, koja objavljuju neki vrlo utjecajni svjetski tjednici, odgovor predsjednika Baracka Obame na isto pitanje danas bi, jamačno i kao ishod nedavnog sastanka s izraelskim predsjednikom vlade Netanyahuom, i te kako mogao biti “da“. Još 2008. godine ministar obrane Robert Gates isticao je, podsjeća ovih dana američki Times, da je “novi rat na Bliskom Istoku zadnje što nam treba“, te da bi bio “u mnogočemu katastrofalan“. Danas se u istim krugovima lakonski navodi da je “vojno rješenje službeno uvijek bilo na stolu“. Admiral Mike Mullen, zapovjednik Vrhovnog Stožera američke vojske, u nedjelju je kazao kako Pentagon “već ima zgotovljen plan” za napad na Iran. Mullen je već drugi visoki dužnosnik administracije, i to drugu nedjelju za redom, koji će govoriti o mogućoj američkoj vojnoj akciji u Iranu. Prije tjedan dana, ovdašnjoj je javnosti bivši direktor CIA-e Michael Hayden kazao kako se vojna intervencija SAD-a u Iranu doima “neizbježnom”, budući da ama baš ništa što Washington čini na diplomatskom planu ne navodi Teheran da odustane od svog nukleranog programa. Amerikanci, i najveći dio zapadnih saveznika, inzistriraju na stajalištu da Iran radi na proizvodnji atomske bombe, dok Teheran tvrdi da je nuklearni program namijenjen za miroljubive svrhe. Mullenov nedjeljni nastup tim je znakovitiji kad se zna da je prvi čovjek američke vojske često znao upozoravati protiv vojne opcije. Dio objašnjenja ove promjene je činjenica da su vojne pripreme za zračne udare na iranska nuklearna postrojenja upotpunjene jednim važnim čimbenikom: gotovo da i nema zemlje iz bližeg ili daljeg susjedstva, koja bi se pomirila s iranskim nuklearnim oružjem. Ako ga Iran namakne, i Turska, i Egipat, i Jordan prijete da će ga stvoriti i oni. Analitičari procjenjuju da je mogućnost da Izrael sam napadne Iran noćna mora predsjednika Obame. Ali, osim tih motiva, analitičari spominju i njegove vlastite: rat u Afganistanu pretvara se u “gnjojnu ranu“, nasilje u Iraku ne prestaje i, kako piše Time, “bombardiranje Irana Obami bi dalo rat na tri bojišta i - priliku da (na slijedećim izborima u studenom) sačuva oba doma u Kongresu“. joško čelan miroslav copič Podudarnost interesa “Strateški interesi Izraela i arapskih država nikad nisu bili tako podudarni kao danas“, piše Der Speigel. “I dok europski i američki vojni stručnjaci stalno opisuju vojni udar protiv Irana kao ‘zadnju mogućnost’, istaknuti Arapi već dugo misle kao i izraelski ultra-nacionalistički ministar vanjskih poslova Avigdor Lieberman“. Prepričano: “Ako nitko drugi ne preuzme obvezu bombardiranja Irana, to će morati učiniti Izrael“.

