Na internetskoj stranici www.registarbranitelja.com sinoć je objavljen popis osoba za koji njegovi anonimni autori tvrde da predstavlja više od 90 posto registriranih branitelja. Internetska stranica ubrzo po objavljivanju postala je nedostupna zbog velikog broja ulazaka, ali se i u ono malo vremena koliko je bila dostupna moglo utvrditi da se u njemu mogu pronaći pouzdani podaci o branitelju i njegovom sudjelovanju u ratu. U pripadajućoj poruci uz registar branitelja njegovi autori navode da su dio osoba izostavili sa popisa radi, kako kažu, njihove sigurnosti. Kao razloge za objavu nečega što su državni organi označili kao tajni dokument, autori, među ostalim, navode potrebu da se na uvid javnosti dadu podaci koji se ne mogu smatrati tajnima jer kao takvi, ističu, nisu zavedeni ni u drugim zemljama gdje su pravljeni popisi ratnih veterana. Iz istoga obrazloženja može se zaključiti kako su podaci iz registra prikupljeni u dokumentaciji Ministarstva obrane, jer se kritizira informatička pismenost i način obrade podataka u MORH-u. Uz to, u internetskom registru nema podataka o braniteljima koji su taj status zaradili u policiji. I pored toga ministar unutarnjih poslova Tomislav Karamarko sinoć je upozorio kako braniteljski podaci nisu procurili iz policije. Policija je započela kriminalističku istragu kojom će se utvrditi jesu li na anonimnoj internetskoj stranici doista objavljeni podaci iz registra hrvatskih branitelja čime bi bilo počinjeno kazneno djelo odavanja službene tajne, rekao je glasnogovornik ravnateljstva policije Krunoslav Borovec. Bivši ministar branitelja Ivica Pančić nije znao ništa o objavljenom Registru niti ga je uspio vidjeti, no tvrdi kako su pristup podacima o pripadnicima MORH-a i MUP-a koji su sudjelovali u ratu, imali mnogi. - U vrijeme dok sam ja bio ministar 2003. su iz MORH-a i MUP-a na disketi ili CD-u došli podaci s imenima branitelja. Tada ih je na popisu bilo ukupno 403 tisuće, a danas ih je više od 500 tisuća. Treba vidjeti da li ovi koji su objavljeni sadrže samo ona imena iz 2003. ili i neka novija. Na taj način moglo bi se utvrditi kada su podaci ukradeni. Možda je recimo netko još prije šest godina kada su slani novi podaci jednostavno presnimio cd i sada ga objavio - objašnjava Pančić koji tvrdi kako on podatke s imenima branitelja iz MUP-a i MORH-a nikada nije otvarao već je proslijedio dalje svojim ljudima u Ministarstvu. Savjetnik predsjednika Republike za braniteljska pitanja Predrag Matić Fred poručio nam je sinoć da Ured nema komentara na objavu registra branitelja. - Nemamo dovoljno informacija da bi to komentirali. Kada ih prikupimo sigurno ćemo se oglasiti – rekao nam je Matić, čiji je stav o tajnosti registra branitelja dobro poznat. Matić je za objavu istoga ali, ističe, legalnim sredstvima a ne na način kako je to učinjeno sinoć. Iznenađen je ostao i predsjednik saborskog odbora za vetarane Ante Kotromanović, jedan od velikih zagovornika objave koji je na putu u Sankt Peterburg. - Nema pojma što se događa, ali ovo je zaista veliko iznenađenje - poručio je Kotromanović. Predsjednik HVIDRE Josip Đakić osudio je objavljivanje braniteljskih podataka i zatražio sankcije za one koji stoje iza tog čina. Osude su stigle od još nekih braniteljskih udruga, a predsjednik Saveza udruga obitelji zatočenih i nestalih branitelja Ivan Pšenica izjavio je kako je taj Savez za objavu registra samo ako se s time slože branitelji. A većina branitelja, dodao je, nije za objavu registra. V. marjanović, (jl)

