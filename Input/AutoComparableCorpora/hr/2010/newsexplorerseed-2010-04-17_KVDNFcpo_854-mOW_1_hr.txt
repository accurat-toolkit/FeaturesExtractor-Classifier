VARŠAVA, KRAKOW, 18. travnja 2010. Ispraćaj žrtava zrakoplovne nesreće u Smolensku u Varšavi i o državnom pogrebu PRP Lecha Kaczynskog i supruge u Krakowu (17. i 18. travnja 2010.g.) Tijekom subote i nedjelje (17. i 18. travnja) poljski se narod ujedinio u boli kako bi odao posljednju počast žrtvama zrakoplovne tragedije u Smolensku. U subotu je u Varšavi na Trgu generala Pilsudskog održan središnji ispraćaj i svečana misa za 96 osoba preminulih u katastrofi, a u nedjelju je u Krakowu održana svečana ceremonija državnog pogreba Predsjednika RP Lecha Kaczynskog i supruge Marije Kaczynske. Na obje ceremonije RH je predstavljao veleposlanik mr.sc Ivan Del Vechio. U subotu ujutro je vlp Del Vechio imao intervju na TVP Warszawa u kojemu je, na poljskom jeziku (zajedno s britanskim veleposlanikom R. Toddom), govorio o svojim susretima s predsjednikom Kaczynskim i o podršci koju je PRP pružao Hrvatskoj u integracijskim i reformskim naporima, priznajući nam status kao da smo punopravna EU članica, zatim, o suradnji i prijateljstvu s ostalim visokim dužnosnicima koji su poginuli u tragičnoj nesreći te je izrazio, u ime Predsjednika RH, Sabora i Vlade, duboku sućut obiteljima preminulih i čitavom poljskom narodu za ogroman gubitak koji su pretrpjeli. U nedjelju su se u Krakowu okupila visoka državna izaslanstva (među 12 predsjednika država ističe se dolazak PRF D. A. Medvedeva) kako bi ispratila poljski Predsjednički par na posljednje počivalište. Iako su zbog poznatih problema vezano za zrakoplovni promet mnogi najavljeni visoki dužnosnici bili primorani otkazati dolazak to nije umanjilo značaj događaja, koji nije bio samo ispraćaj šefa države nego je predstavljao trenutak kada je, u velikoj boli, poljski narod pokazao visoki stupanj zajedništva i solidarnosti, ali i iznimno poštovanje prema instituciji Predsjednika Republike. Po završetku pogrebne ceremonije u dvorcu Wawel vlp Del Vechio je, u ime Predsjednika RH dr.sc Ive Josipovića, prenio izraze iskrene sućuti članovima obitelji Kaczynski te najvišim poljskim dužnosnicima: privremenom obnašatelju dužnosti PRP i marszaleku Sejma Bronislawu Komorowskom, marszaleku Senata RP Bogdanu Borusewiczu i predsjedniku Vlade RP Donaldu Tusku te se upisao u knjigu žalosti.

