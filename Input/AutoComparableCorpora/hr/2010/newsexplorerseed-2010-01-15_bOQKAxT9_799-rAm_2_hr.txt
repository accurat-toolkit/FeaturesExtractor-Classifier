Predviđanja u telekomunikacijama za 2010. usredotočena su na posljedice tehnoloških promjena, posebice digitalizacije i mobilnosti podataka. Poseban utjecaj na ovogodišnje istraživanje imla su predviđanja stanja u ekonomiji za 2010. Teme kojima se bavi ovo istraživanje uključuju sve veću važnost mobilnog pretraživanja kao opciji smartphonea, uspjeh VoIP mobilnih uređaja, promjene u mrežnim tehnologijama i planove za određivanje cijena koje će biti usuglašene s “eksplozijom” informacija, promjene u ugovorima kad je riječ o vremenu njegove provedbe i trajanju usluga te fokus telekomunikacijskog sektora na smanjenje štetnog utjecaja na okoliš uz istodobnu financijsku uštedu. Smartphone postaje telefon za pretraživanje Smartphone će biti uspješan uređaj i u 2010. Očekuje se da će udio smartphonea na globalnom tržištu mobilnih uređaja i dalje rasti, pa će doći do solidnog povećanja broja pošiljki, uređaja i vrijednosti. Tijekom ove godine, rasprave i novinski naslovi o smartphoneima vjerojatno će biti fokusirani na dominaciju pojedinih uređaja, proizvođača i radnih platformi. Vjerujemo da bi najvažnija bitka u 2010., ona oko prevlasti na području mobinog pretraživanja, mogla dobiti nedovoljnu pozornost analitičara i medija, možda i zato što se očekuje da će prihodi od mobilnog pretraživanja narasti sa skromnih 1 milijarde USD na 2 milijarde. No, proizvođači uređaja za mobilno pretraživanje mogli bi na koncu potrošiti višestruki iznos u namjeri da strateški pozicioniraju svoje tvrtke, ne bi li što bolje iskoristili prihode koji se očekuju u budućnosti. Mobilni VoIP postaje društvena mreža Korisnici i uporaba mobilnog VoIPa (Voice over Internet Protocol) trebali bi u 2010. godini prerasti iz niše u mainstream dio tržišta, i to zahvaljujući dostupnosti novih usluga koje spajaju niz obilježja utemeljenih na IP-u i povezanih s prijenosom glasa preko mobilnih uređaja. Pored ponude niskotarifnih poziva, te će usluge ponuditi široki raspon funkcija, uključujući mogućnost poziva prema većem broju korisnika, emitiranje glasovne pošte i voice-to-tekst opciju. Broj korisnika multifunkcionalnih moblinih VoIP usluga trebao bi u 2010. doseći desetke milijuna. Sve veće prihvaćanje ovih usluga moglo bi dovesti do fundamentalnog pomaka u očekivanjima što mobilni uređaji mogu i trebaju ponuditi. Veza postaje “zelenija” Globalni će se telekomunikacijski sektor vjerojatno ozbiljno usredotočiti na smanjenje izravne i neizravne emisije ugljičnog dioksida. Emisija bi po telefonskoj liniji trebala pasti prosječno za 10 posto, iako ovdje treba uzeti u obzir činjenicu da se ukupni broj linija povećava. Globalna telekomunikacijska industrija, koja pruža usluge za četiri milijarde klijenata, s prosječno 1,5 linija po korisniku, godišnje generira 183 milijuna tona ugljičnog dioksida. Riječ je o 0,7 posto udjela u globalnoj emisiji ugljičnog dioksida, što je i dalje povoljnije u odnosu na automobilsku i avio industriju. Operateri bi se trebali usredotočiti na smanjenje emisije ugljičnog dioksida iz dva bitna razloga, oba motivirana jednim zajedničkim nazivnikom – troškovima. U razvijenim zemljama, prvenstvena motivacija za smanjenje emisije CO2 po liniji bit će smanjenje troškova. U zemljama u razvitku, gdje mreže i dalje stječu nove korisnike, upravljanje troškovima će vjerojatno biti nezaobilazni čimbenik. Širenje “uskog grla”. Telekomunikacijska tehnologija pomaže rješavanju zastoja u mobilnoj mreži Telekomunikacijske tehnologije koje omogućuju bolje funkcioniranje postojećih bežičnih mreža – hardvera, softvera i radio-frekvencijskih rješenja – trebale bi doživjeti daleko veći rast od porasta troškova za IT općenito. Vodeće specijalizirane tvrtke u ovom području vjerojatno će zabilježiti rast od gotovo 100 posto, a čak i prosječno uspješne tvrtke mogle bi ostvariti rast od 30-40 posto.

