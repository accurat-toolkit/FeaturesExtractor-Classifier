Televizijska serija "Ljudi sa Medisona" zadržala je titulu najbolje dramske serije na 62. godišnjoj dodjeli nagrada "Emmy", održanoj u nedjelju veče u "Nokia teatru" u Los Anđelesu. Priča o reklamnoj agenciji iz šezdesetih godina prošlog vijeka odnijela je kipić namijenjen najboljoj seriji i to već treću godinu zaredom. "Ljudi sa Medisona" je serija koja pokazuje šta se krije ispod površine reklamne industrije, prividno sređenog i lijepog svijeta bogatih, obrazovanih ljudi i postavlja pitanje da li cilj opravdava sredstva. Glavni junak je Donald Drejper, jedan od najtalentovanijih ljudi u prestižnoj reklamnoj agenciji u Njujorku, ali je isto tako i prilično tajanstven. Godine 2008. serija je dobila "Zlatni globus" za najbolju televizijsku dramsku seriju, a za najbolju mušku ulogu nagrađen je Džon Ham. U oblasti komičnih serija pobijedila je "Modern Family", serija koja ismijava svakodnevni život tri američke porodice. Serija prati živote porodica Džeja Pričeta, njegove kćerke Kler Danfi i njegovog sina Mičela Pričeta. Dok je Kler domaćica u tradicionalnoj porodici, Džej je oženjen znatno mlađom Latinom i živi zajedno sa njenim 12-godišnjim sinom, a Mičel i njegov partner odgajaju bebu koju su usvojili iz Vijetnama. Serija se prikazuje od septembra 2009. i od početka je prate pozitivne kritike. "Jako smo zahvalni našim obožavaocima, a posebno smo srećni što ste nas pustili u svoje porodice", rekao je Stiven Levitan, izvršni producent "Modern Family", nakon što je njegova serija uzela prvi "Emmy". Ova serija je prekinula dugu vladavinu serije "30 Rock". Najbolji režiser je Rajan Marfi za seriju "Glee". Ova muzička humoristična serija je imala najviše nominacija - 19, da bi na kraju uzela samo dvije, navedenu, te za najbolju sporednu glumicu, koja je pripala Džejn Linč. Najbolja mini-serija je "The Pacific" Toma Henksa i Stivena Spilberga, u produkciji HBO-a, dok je "Emmy" uzeo i šou Jona Stjuarta. Kira Sedžvik je osvojila prvi "Emmy" za najbolju glumicu dramske serije u "The Closer", u kojoj tumači lik policajke u Los Anđelesu, dok je uloga dilera u "Breaking Dad" donijela Brajanu Kranstonu (otac u "Malkolmu u sredini") nagradu za najboljeg glumca u dramskoj seriji. "Emmy" za najbolji scenario osvojio je Adam Mazer, autor TV filma "You Don't Know Jack", a Džim Parsons je odnio nagradu za najboljeg glumca u CBS-ovoj komediji "The Big Bang Theory". Parsons je tako nagradom za ulogu smušenog mladog naučnika prekinuo dvogodišnji niz Aleka Boldvina ("30 Rock"), te iznenadio velike favorite poput Tonija Šalhouba ("Monk") i Stiva Karela ("The Office"). Erik Stonstrit je dobio ovu nagradu za najboljeg sporednog glumca u ABC-ovoj hit seriji "Modern Family", gdje igra jednog od gej partnera. Televizijski film "Temple Grandin", priča o ženi koja se bori s autizmom i koja postaje naučnica, osvojio je tri nagrade. Kler Dejns je dobila nagradu za najbolju glavnu žensku ulogu, Džulija Ormond za najbolju sporednu žensku ulogu, te Dejvid Stretem za sporednu mušku ulogu. Zvijezda serije "Sopranos" Edi Falko kući je ponijela četvrti "Emmy" u karijeri, ovog puta za ulogu u komičnoj seriji "Nurse Jackie". Najveće razočarenje ove godine je serija "Lost", koja od desetak nominacija nije osvojila nijednu nagradu. Legendarni Al Paćino osvojio je "Emmy" za ulogu aktiviste u "You Don't Know Jack", za briljantan portret zagovornika prava na eutanaziju Džeka Kevorkiana, dok je na ceremoniji Džordž Kluni primio specijalnu nagradu za svoje humanitarne akcije za žrtve zemljotresa na Haitiju. Ovaj 49-godišnji holivudski glumac prethodno se angažovao i na prikupljanju novca za stanovništvo pogođeno uraganom "Katrina" i krizom u Darfuru. Ovogodišnju dodjelu je vodio komičar Džimi Falon, a ceremonija je otvorena nastupom komičarke Tine Fej i Beti Vajt, koje su, u pratnji glumačke ekipe iz serije "Glee", izvele numeru "Born to Run" Brusa Springstina. Dobitnici Najbolja dramska serija: "Ljudi sa Medisona" Najbolja komična serija: "Modern Family" Glavna muška uloga (drama): Brajan Kranston, "Breaking Bad", AMC Glavna ženska uloga (drama): Kira Sedžvik, "The Closer", TNT Režija (drama): Stiv Šil, "Dexter", Showtime Scenario (drama): Metju Veiner i Erin Levi, "Mad Men", AMC Sporedna uloga (drama): Aron Pol, "Breaking Bad", AMC, i Arči Pandžabi, "The Good Wife", CBS Glavna muška uloga (komedija): Džim Parsons, "The Big Bang Theory, CBS Glavna ženska uloga (komedija): Edi Falko, "Nurse Jackie", Showtime Sporedna uloga (komedija): Erik Stonstrit, "Modern Family", ABC, i Džejn Linč, "Glee", FOX Scenario (komedija): Stiven Levitan, Kristofer Lojd, "Modern Family", ABC Režija (komedija): Rajan Marfi, "Glee", FOX Najbolji rialiti: "Top Chef", Bravo Najbolja mini-serija: "The Pacific", HBO

