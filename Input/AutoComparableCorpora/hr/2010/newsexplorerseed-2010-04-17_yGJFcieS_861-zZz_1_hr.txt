Dva bljeska u prvom poluvremenu bili su sasvim dovoljni da Barcelona slomi Bayern, te pobijedi s 4-0 u prvoj četvrtfinalnoj utakmici nogometne Lige prvaka... Barça je počela kao u transu, te je već u 12. minuti vodila 2-0. Drugi uragan prema Bayernovom vrataru Buttu krenuo je u završnici prvog poluvremena, kada je domaćin u razmaku od samo šest minuta postigao nova dva pogotka i time je katalonska priča u srijedu završena. U prvih 45 minuta Barcelona je u svim nogometnim elementima poptuno nadigrala Bayern koji se doimao smiješnim na travnjaku. Kratkim i brzim dodavanjima su igrači Barcelone potpuno zbunili goste koji su se jedino mogli moliti da u tom periodu prime što manje pogodaka. Istina je da su gostima nedostajala tri bitna obrambena igrača (Lucio, Van Buyten i Lahm), ali u prvih 45 minuta vjerojatno nitko na svijetu ne bi zaustavio sjajnog Argentinca Lea Messija. Sve opasno je kreirao upravo Messi s desne strane napada Barcelone. Prva dva pogotka su djelo Messija i Eto'oa, s tim da je kod prvog Kamerunac asistirao, a Argentinac zabio, a u drugom je scenarij bio obrnut. Nakon 2-0, u 17. minuti je Lell postavio nogu pred Messija u svom šesnaestercu, no sudac je između jedanaesterca i žutog kartona za Messija zbog simulacije izabrao ovo potonje što je poptuno iznerviralo domaću publiku, a pogotovo njihovog trenera Josepa Guardiolu koji je zbog burne reakcije dobio - crveni karton. No, to nije zaustavilo domaće igrače koji su svakih pet-šest minuta imali novu 100-postotnu šansu. U 38. minuti je Thierry Henry sjajno prošao lijevom stranom, te je ubacio pred vrata Bayerna, a loptu je s dva metra od vratiju pokupio Messi za treći pogodak Barçe, a svoj 8. u Ligi prvaka (u devet utakmica) što ga trenutačno čini najboljim strijelcem Lige prvaka. Za kraj furioznog prvog dijela pobrinuo se Henry koji je lijepo plasirao loptu u mrežu Bayerna, nakon nove sjajne akcije Messija (pritom je dobio i laktom u glavu od Van Bommela). U nastavku se igra razvodnila, pa je tako i Bayern došao do zraka. Najbolju šansu je imao Ze Roberto u 71. minuti ispred kojeg je u posljednji čas reagirao Carles Puyol i tako spriječio pogodak gostiju. Na drugoj strani su Španjolci mogli povisiti rezultat, ali Messi, Iniesta i ostali su bili neprecizniji nego li u prvom dijelu. Uz poraz 5-2 od Ajaxa, ovo je najteži poraz Bavaraca u povijesti Lige prvaka. Barcelona je tijekom 90 minuta uputila čak 19 udaraca prema Buttu, od čega 7 u okvir vratiju. Objavio/la bucoh u 23:41, 1 komentar(a), print, #

