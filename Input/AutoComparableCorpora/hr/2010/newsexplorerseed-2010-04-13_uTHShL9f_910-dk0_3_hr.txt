Tijelo je tijekom poslijepodneva stiglo u Varšavu. Prije nego je lijes s posmrtnim ostacima prebačen u predsjedničku palaču, pokojnom predsjedniku posthumno su odane sve vojne počasti. Stanovnici Varšave masovno su stali uz put kojim su posmrtni ostaci prevezeni iz zračne luke u predsjedničku palaču. Posebno je bilo dirljivo odavanje počasti Lechu Kaczynskom u zračnoj luci, gdjer je održan i manji vjerski obred. Obitelj poginulog predsjednika, njegova kći Marta i brat Jaroslaw Kaczynski, te najviši poljski dužnosnici, među kojima premijer Donald Tusk, te privremeni predsjednik Bronislaw Komorowski i predsjednik Europskog parlamenta Jerzy Buzek bili su na dočeku. Iako je još ujutro objavljeno kako je predsjednikov brat blizanac Jaroslaw identificirao tijela brata i njegove supruge Marije, nova je informacija da je identificirao samo tijelo Lecha Kaczynskog. Tijelo prvo dame Marije Kaczynske nije bilo moguće identificirati, pa nije dopremljeno kada i tijelo njezina supruga, Lecha Kaczynskog. Bolesna majka Kaczynski ne zna da joj je sin poginuo Teško bolesna majka predsjednika Lecha Kaczynskoga ne zna da joj je sin poginuo, doznaje se u nedjelju od izvora vojne bolnice Varšave. 'Zbog njezinog zdravstvenog stanja, sin Jaroslaw, brat blizanac preminulog predsjednika nije želio da joj priopće tu vijest', rekao je glasnogovornik vojne bolnice. On je dodao da je stanje Jadwige Kaczynske teško ali stabilno. Ta 83-godišnja žena je primljena na intenzivnu njegu te bolnice sredinom ožujka zbog srčanih tegoba. Poljska ujedinjena u tuzi Poljska je u nedjelju, dan nakon tragične pogibije u zrakoplovnoj nesreći predsjednika države Lecha Kaczynskog, velikog dijela članova poljskoga vojnog vrha i mnogih političkih dužnosnika, ujedinjena u tuzi bez obzira na politička opredjeljenja pojedinaca i stranaka. Sedmodnevna nacionalna žalost počela je danas, a točno u podne cijela je zemlja stala i dvjema minutama šutnje odala počast poginulima. Autobusi, tramvaji u automobili stali su. Oglasile su se sirene, a na ulicama su mnogi bili u suzama. >> Jaroslaw Kaczynski identificirao tijelo svoga brata i njegove supruge Odaju mu počast, iako nisu bili njegovi pristalice Deseci tisuća Poljaka okupili su se noćas u središtu Varšave u kojoj se nalazi predsjednička palača, ostavljajući pred njom cvijeće i paleći voštanice. Mnogi među njima novinarima su kazali kako nisu bili pristalice konzervativnog predsjednika, no kako unatoč tomu osjećaju potrebu odati mu počast. Nijedan trgovački centar koji nedjeljom tradicionalno privlači cijele obitelji Poljaka, danas ne radi. Zastave su na pola koplja, ne samo na javnim zgradama, već i na prozorima zgrada stambenih četvrti. Danas su u cijeloj zemlji, u kojoj se 90 stanovnika izjašnjava katolicima, održane tradicionalno posjećene nedjeljne mise uglavnom posvećene žrtvama katastrofe. >> Istraga: Tupoljev je bio u savršenom stanju 'Molimo za svoju domovinu. Uvjereni smo da će žrtva naše braće i sestara imati svrhu, da će donijeti mir i izmirenje svim Poljacima', rekao je kardinal Stanislaw Dziwisz, negdašnji osobni tajnik pape Ivana Pavla II., tijekom propovijedi u Wawelskoj katedrali u Krakovu. Ruski premijer Vladimir Putin otputovao je u Smolensk kako bi osobno ispratio tijela iz tamošnje zračne luke. Tijela ostalih žrtava prebačena su u Moskvu. Poljski mediji prenose kako su gradske vlasti za članove njihovih obitelji rezervirale 450 hotelskih soba, prijevozna sredstva i psihološku pomoć, preuzevši na sebe sve troškove. U Litvi trodnevna žalost I druge zemlje odaju počast poginulima. Litva je proglasila trodnevnu žalost, počevši od ponedjeljka. Rusija i Ukrajina su ponedjeljak proglasile danom žalosti. Mađarski premijer Gordon Bajnai pozvao je svoje sunarodnjake da točno u podne održe dvije minute šutnje u počast žrtvama, a predsjednik Laszlo Solyom osobno je otišao izraziti sućut poljskom veleposlaniku u Budimpešti. Nekoliko stotina Mađara ostavilo je svijeće i cvijeće podno spomenika Jozefu Bemu, poljskom generalu koji se u revoluciji 1848. borio na mađarskoj strani. Njemačka je odlučila da će na dan pogreba poljskog predsjednika, koji još nije određen, zastave na svim vladinim zgradama spustiti na pola koplja. Češki predsjednik Vaclav Klaus naredio je da se na Praškom dvorcu uz češku postavi i poljska zastava i spusti na pola koplja. Papa Benedikt XVI. je u obraćanju vjernicima iz Castel Gandolfa još jednom izrazio duboku sućut zbog poljske tragedije. >> Pronađena tijela svih žrtava i predsjednika Kaczynskog Istodobno, ruski i poljski stručnjaci u nedjelju su počeli su preslušavati snimke iz obiju crnih kutija zrakoplova kako bi ustanovili uzroke nesreće, za koju se zasad najviše sumnjiče piloti predsjedničkog Tupoljeva 154M. (Hina)

