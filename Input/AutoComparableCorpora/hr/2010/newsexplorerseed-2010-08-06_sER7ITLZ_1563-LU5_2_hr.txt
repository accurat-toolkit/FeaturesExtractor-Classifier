Ruski ministar za izvanredna stanja Sergej Šojgu tražio je od svojih službi da rade 24 sata na dan kako bi ugasile šumski požar koji bjesni na sedam hektara nedaleko od nuklearne centrale u Snežinsku na Uralu, 1.500 km istočno od Moskve. Glede šumskih požara u blizini nuklearne centrale Sarov u području Nižnoga Novgoroda, 500 km istočno od Moskve, više nema žarišta, rekao je tijekom sastanka jedan dužnosnik ministarstva toga područja. Vlasti su prije navele da ne postoji opasnost u Sarovu, pojasnivši da su sve radioaktivne tvari evakuirane iz centrale početkom tjedna. Diplomati napuštaju Moskvu Brojni diplomati, zaposlenici veleposlanstava i članovi njihovih obitelji počeli su napuštati Moskvu zbog toksičnog smoga, izazvanog nezapamćenim požarima. Zbog gustog dima poremećen je i zračni promet. Dužnosnici veleposlanstava Poljske, Austrije i Kanade poslali su velik broj svojih zaposlenika i članova obitelji u njihove domovine. No dužnosnici veleposlanstava drugih zemalja, poput SAD-a, Britanije, Francuske i Njemačke, do sada su samo savjetovali svojim građanima da ne putuju u okolicu grada ako ne moraju. Pomoć sa svih strana U međuvremenu Moskvi stiže međunarodna pomoć sa svih strana. Francuzi su poslali kanader koji će pomoći u gašenju šumskih požara iz zraka, a nekoliko sličnih zrakoplova namjeravaju poslati i Talijani. Iz Poljske je u Rusiju krenulo 155 vatrogasaca, a Njemačka će, na ruski zahtjev, poslati 100.000 zaštitnih maski te generatore i crpke. No gusti dim ometa zrakoplovni promet u međunarodnim zračnim lukama Moskva, Šeremetjevo na sjeveru i Vnukovo na istoku, a najteže je u zračnoj luci Domededovo, smještenoj južno od Moskve, kamo je od nedjelje ujutro uspjelo sletjeti samo nekoliko aviona. Glasnogovornica te zračne luka izjavila je da zrakoplovi polijeću bez ograničenja, no pri slijetanju kapetani moraju sami donijeti odluku.

