D-Day po Greenwich Mean Time-u (GMT) upravo je prošao. Zagreb je već u novom dobu, ali New York još strepi i iščekuje. Sydney je prije 13, a Peking prije 11 sati prošao katarzu koju trenutno proživljava London. Koliko će ljudi ostati, koliko se vratiti, a koliko još otići? Proročanstvo Maya, u koje mnogi nisu vjerovali, obistinilo se! „Prije će se ponovno slaviti „Dan armije“ nego da se ispuni bilo kakvo proročanstvo“ – ismijavao me kolega nepopravljivi jugonostalgičar. Koliko je takvih datuma bilo predviđeno u povijesti, a nisu se obistinili – Nostrodamus, Biblijski proroci, Tarabići, Edgar Cayce, baba Vanga, nastavljao je još prije neki dan. E, danas 22. prosinca, godine 2012. volio bih ga vidjeti. Ali, pitanje je, je li uopće tu negdje i pri sebi. I pitanje svih pitanja je li putem interneta nabavio „lutriju sreće“ kako sam ga savjetovao. Početkom 2012., netom što je Hrvatska primljena u EU, počele su društvenim internet mrežama stizati ponude o mogućnosti nabave „OILLL“-a – „Online Instant Lucky Life Lottery“. Dovoljno je bilo kliknuti i e-mailom na sedam adresa poslati poruku koja stiže, pisalo je na zaslonu - iz svemira. Sve je to ličilo na onu napasnu igru: „Ako ovu poruku pošalješ na sedam adresa slijedi te velika sreća, novac, ljubav itd. , a ako ne – onda te čeka bolest, siromaštvo, nesreća….?!“ Praznovjerni su to obvezno slali, a većina je to zanemarivala. U početku Twitter, Facebook, My Space, Google Me i slične društvene poveznice tek su rijetko bile opterećene ovom novom pojavom, da bi kako je vrijeme prolazilo OILLL imao sve više poklonika. Postupak je korisnicima interneta bio više nego jednostavan: bilo je dovoljno prijaviti se i uz korisničko ime i zaporku zaprimiti OILLL, ali ne ga otvoriti, što uostalom nije bilo niti moguće, prije 21.12.2012. Registracija OILLL-a se donekle pojačala kad je NASA objavila da je između Marsa i Jupitera uočeno neobično svemirsko tijelo, poput zvijezde repatice, s neobičnim svjetlosnim efektima. Bila je to uobičajena vijest iz koje su samo najzagriženiji fanovi Zecharie Sitchina prepoznali približavanje 12. Planeta X ili Nibiru Zemlji. Sve sam to, još tada, prenio svojim prijateljima, ali su uglavnom odmahivali rukom i čudno me gledali. „OILLL? – misliš OIB!“ – komentirali su posprdno. Nisam bio, međutim, jedini koji je s velikim nestrpljenjem očekivao 21. prosinca 2012. i da konačno vidim je li ponovno na djelu neka jeftina internet prevara ili se ovaj put, u što sam vjerovao više, ipak krije nešto o čemu su Maye i Sumerani znale bolje od nas! Facebook grupa u listopadu 2012. je brojila u svijetu već više milijuna ljudi i kao da ju je naka nepoznata sila eksponencijalno umnožavala. Nekoliko stotina tisuća poklonika bilo je i u Hrvatskoj. I taj je trenutak došao! Svijet, a osobito Europa, Amerika i Afrika bile su u neredu i panici već 20. prosinca 2012. 2. Najprije su vijesti, kao nekad o novogodišnjem slavlju, počele stizati iz Novog Zelanda i Australije. Uspaničeni reporteri iz Sydneya i Melbourna govorili su o neobjašnjivim nestancima ljudi, pa, i cijelih obitelji. Uskoro je to vrijedilo i za Tokyo, Peking, gradove Indokine, Indije, Rusije. Samo u Indiji je nestalo nekoliko milijuna ljudi, a tako je i sa Kinom. Prava, reklo bi se, kataklizma. Nakon nekoliko sati, nekolicina nestalih bi se ponovno neobjašnjivo pojavljivala i sjedala za računalo, čekala i dvoumila se – da ili ne?! Vrijedilo je to i za mene koji sam otvorivši jučer 21. prosinca 2012. svoj OILLL bio pred odlukom da u potpunosti realiziram svoj dobitak, kao što su to već učinili milijuni, a još će, siguran sam, to učiniti milijuni u slijedećih nekoliko sati. Nije ostalo puno vremena za razmišljanje. Tek nekoliko sati. A od prekjučer do danas toliko se toga dogodilo. Na svijetu je živjelo oko sedam milijardi ljudi, a više od dvije i pol milijarde služilo se internetom. U Hrvatskoj je Internet, manje ili više, poznavalo dvije trećine stanovništva, a OILLL, kako se čulo na zadnjim vijestima, realiziralo je pola milijuna ljudi, od čega najviše u Zagrebu. Sve u svemu novo doba i za one s OILLL-om i za one bez OILLL-a, upravo je kako je i prorekao kalendar Maya, počelo, mada većini još nije bilo jasna dalekosežnost događanja. Najveća jagma za OILLL-om počela je sredinom prosinca, pa su ga tražili i oni koji s internetom nisu bili na ti. Jučer i danas bilo je i nereda jer do OILLL-a nisu došli svi koji su naumili. Vijesti iz Australije, a potom iz Japana, Kine i Indije bile su, u najmanju ruku, čudne. Ljudi su nestajali i vraćali se s nebuloznim pričama o Svjetskoj vladi, svijetu bez granica, općem miru, beskonačnoj energiji, galaktičkoj harmoniji. Neobično je bilo da su takva razmišljanja dolazila od znanstvenih autoriteta i ozbiljnih političara koji doslovno do jučer na OILLL nisu obraćali pozornost. „Više vjerujem da ću osvojiti „Green Card Lottery“ za SAD nego „OILLL“ – odgovorio je na pitanje novinara predsjednik jedna arapske zemlje u ne baš prijateljskim odnosima s Obamom. Danas je u potpunosti promijenio gledište. 3. Nedugo iza ponoći, 21. prosinca 2012. pun znatiželje unio sam korisničko ime i zaporku svog OILLL-a i pritisnuo “Enter”. Na ekranu se pojavilo: Želite li realizirati svoj dobitak? Uz engleski jezik “Google” je ponudio i solidan hrvatski prijevod. Uzbuđeno sam čitao – čas engleski, čas hrvatski. Ovo bi bilo prvi put da nešto ozbiljnije dobijem na lutriji! Nije li to opet lažni mamac poput onih silnih ponuđenih milijuna iz Nigerijske banke? – pitao sam se. Još jedan “klik”. Na zaslonu se pojavio karakteristični “You Tube” ekrančić i simpatično stvorenje ugodna glasa prozbori: “Vaš je izbor, poštovani, želite li nam se pridružiti ili ne. Točno prije 26 tisuća godina, kako i tvrdi kalendar Maya, nekoliko milijuna ljudi ostvarilo je svoje snove. To danas vrijedi i za vas, kao što je svojedobno vrijedilo za Nou, stanovnike Atlantide, Maye, Inke i još mnoge stanovnike vašeg planeta. Ni na što vas ne prisiljavamo. Vaš je izbor hoćete li izabrati “novo” ili ćete nastaviti živjeti na Zemlji kakva je 2012. Mi, vaša braća i sestre, dolazimo svakih 5.125 godina u vašu blizinu i nudimo izbor. Ne morate pristati odmah. Ako nas želite posjetiti ispunite prijavnicu na ekranu, a mi ćemo vas privremeno na nekoliko sati preseliti ili, točnije rečeno, teleportirati na jedan od naših brodova koji su tu u blizini kao što je i NASA uočila. Nakon upoznavanja vratit ćemo Vas, ukoliko želite, do Vašeg računala i dati Vam nekoliko sati za razmišljanje. Vaš izbor – naša briga, rekli bismo. Obitelj, djeca, prijatelji svi koji to žele mogu se pridružiti. Pritisnuo sam “Yes” I otišao spavati. 4. Promatrao sam kao u snu, ali bila je java, treptaje milijuna svjetala, a neobični zvukovi dopirali su sa mnogih 3D ekrana. Teško je bilo zaključiti jesu li neobično odjeveni ljudi stvarni ili samo projekcija. Bio sam omamljen poput biblijskog proroka Ezekiela kad je ugledao svemirsku letjelicu da se spušta na Zemlju i s kojom je sam letio što je i opisao u Starom Zavjetu: Glava 3. 12. Uto me duh podiže i ja za sobom čuh silnu tutnjavu snažnog potresa kada se svjetlosni sjaj Gospodinov podiže sa svojega mjesta18. 13. Bijaše to kao lupanje krila životinjskih bića, što udarahu jedno o drugo, i valjanje točkova sto se s njima kretahu i huka snažnog potresa, kada se svjetlosni sjaj Gospodinov podiže sa svoga mjesta19. 14. Tada me duh prihvati i ponese i ja odlebdjeh u uzbuđenju svog duševnog bića, dok je Gospodinova ruka premoćno na me djelovala20. 15. Tako stigoh u Tel Abib k zajednici izgnanika koja življaše na rijeci Kebaru, onamo gdje stanovahu, te ostadoh među njima sedam dana kao omamljen21. Copyright by Kršćanska sadašnjost, Zagreb 1988. Nalazio sam se na svemirskom brodu, gdje sam neobjašnjivo teleportiran . Ugodna, poznata, rekao bih, i prigodna glazba, ispunjavala je prostor: Imagine there's no Heaven It's easy if you try No hell below us Above us only sky Imagine all the people Living for today Imagine there's no countries It isn't hard to do Nothing to kill or die for And no religion too Imagine all the people Living life in peace You may say that I'm a dreamer But I'm not the only one I hope someday you'll join us And the world will be as one Imagine no possessions I wonder if you can No need for greed or hunger A brotherhood of man Imagine all the people Sharing all the world You may say that I'm a dreamer But I'm not the only one I hope someday you'll join us And the world will live as one Na video zidu ispred mene bio je upitnik s mojom slikom s Facebooka. Dvije trećine je već bilo ispunjeno, a moja je zadaća bila unijeti samo neke sitne ispravke. O meni se očito sve znalo. Sumnje da je Facebook nepresušan višeslojni izvor podataka potvrdila se. Potom se otvorila stranica za koju sam zamoljen da je pažljivo pročitam. Kako sam čitao u sebi tako je i ugodni glas, u skladu s mojim mislima, ponavljao kao jeka pročitano: „Sada ste se uvjerili da je OILLL istina. Dopustite da vam objasnimo zašto smo ovaj projekt koji se ponavlja svakih 26 tisuća godina nazvali OILLL. Naša, a i vaša, flota, jer i mi smo ljudska vrsta, od 666 brodova pojavi se u Sunčevom sustavu svakih 26 tisuća zemaljskih godina, a jedan brod ostaje stalno u eliptičnoj putanji i povremeno intervenira, ili bolje rečeno, preusmjeri povijesne zablude da na Zemlji ne dođe do samouništenja ljudskog roda. Svakih 5125 godina učine se, manje, ali ipak značajne intervencije. Dakle,„Online“ izraz vam je jasan i ne treba ga detaljnije objašnjavati jer to je način da vas privremeno dovedemo k nama. Nešto je naslutio autor filma „Matrix“ koji je poznat vašoj generaciji. Engleski izraz „Instant“ – „trenutno“ je zbog toga što trenutno donosite odluku hoćete li nam se pridružiti i nastaviti živjeti s nama, ili vratiti se na Zemlju i raditi na boljem i pravednijem svijetu što su učinili mnogi prije vas, ili, što isto nije isključeno, nastaviti živjeti i stvarati kao dosad, što u krajnjem slučaju,također, ne mora biti loš izbor. Dakle sve opcije su u igri. Izaberite! „Lucky Life Lottery“ – „Lutrija životne sreće“ kao što smo rekli. - Koliko imam vremena za odlučiti? - pitam - 12 sati! – odgovori ugodni ženski glas - I hoće li se svijet promieniti? - Budite sigurni da se već promijenio! - U pozitivnom smjeru? Jesmo li pametniji? - To se još ne zna, ali promjene su nastupile! - Znači kalendar Maya, legende Sumerana, Biblija, Kuran i mnogo toga je istinito! A zašto su nestali materijalni, opipljivi dokazi vaših posjeta? - Tko kaže da su nestali. Valja istraživati! Čitati. Sjetite se Biblije: I reče Bog: "Načinimo čovjeka na svoju sliku, sebi slična, da bude gospodar ribama morskim, pticama nebeskim i stoci - svoj zemlji - i svim gmizavcima što puze po zemlji!" 27 Na svoju sliku stvori Bog čovjeka, na sliku Božju on ga stvori, muško i žensko stvori ih. 28 I blagoslovi ih Bog i reče im: "Plodite se, i množite, i napunite zemlju, i sebi je podložite! Vladajte ribama u moru i pticama u zraku i svim živim stvorovima što puze po zemlji!" 29 I doda Bog: "Evo, dajem vam sve bilje što se sjemeni, po svoj zemlji, i sva stabla plodonosna što u sebi nose svoje sjeme: neka vam budu za hranu! 30 A zvijerima na zemlji i pticama u zraku i gmizavcima što puze po zemlji u kojima je dah života - neka je za hranu sve zeleno bilje!" I bi tako. 31 Vidje Bog sve što je učinio, i bijaše veoma dobro. Tako bude večer, pa jutro - dan šesti. Imat ćete dovoljno vremena! I što ste odlučili? - Vratite me doma! Razmislit ću! Ponuda je stvarno neočekivana. - Razmislite. Sada ćemo vas vratiti za vaše računalo, a vi odlučite. Imate 12 sati. Ponavljam - tri su opcije: pridružite nam se ili djelujte u skladu s našim načelima i ovog ćete se sjećati, ili sve ćete zaboraviti, pa i to da ste ovdje s nama bili. Tri L – LLL. Lucky Life Lottery. Baš tako, birajte: Sreća, život ili lutrija!!! 5. 22. 12. 2012., 11.55 sati, pet do dvanaest. Još mi je 5 minuta ostalo da izaberem. Na ekranu su treptala tri L-a. Svaki izbor je imao prednosti i mane kao i sve u životu. Prvi izbor nudio je novo i nepoznato i bio je iznimno privlačan, ali što ako obitelj i prijatelji ne pristaju na tu opciju? Drugi je izbor bio, također, privlačan, ali samo na prvi pogled. Naime, ostaješ u manjini i svijet te kao i mnoge znane, a još češće neznane neće prihvatiti, čak, dapače, velika je vjerojatnost da te proglase čudakom i izopće iz društva. Treća opcija je lutrija – kao i dosad – može biti bolje ili gore. Ali prilagodba je uvijek moguća. Ostalo je još 30-tak sekundi. Ako ne izaberem, izabrao sam, zapravo, treću opciju – shvatim i stresem se. Ostaje sve po starom, a to ne mogu dopustiti. Prva opcija? Jesu li je izabrali i oni koji mi nešto znače u životu? Još 10 sekundi ostaje. Na virtualnu tipkovnicu padne kaplja znoja – dižem prst. 8 – 7 – 6 – 5. Izabirem srednje L. 4 – 3 – 2 !! i „kliknem“ na izbor Life. Čudak jesam, čudak ostao. Na zaslonu ponovno s You Tube-a ugodni, već poznati glas: Hvala vam, dragi Boro, što ste sudjelovali u OILLL projektu. Žao nam je da nam se niste pridružili na brodu jer biste zajedno s nama putovali, ali i imali mogućnost da u bilo kojem trenutku i bilo gdje posjetite Zemlju kao što su to Da Vinci, Tesla, Picasso, Einstein, da ne spominjemo Christa, Muhameda, Budhu, Ghandija, Lennnona, Preslyja i tisuće drugih manje znanih svakodnevno činili i čine. No, i ova vaša opcija je iznimno dobrodošla i dobitna. Smtrat će vas čudakom, neće vam vjerovati, ali vi dobro znate što je i kako je – i svijet će zbog toga biti bolji. Želimo vam mnogo sreće i zdravlja u životu, jer će vam trebati. Oni koji su izabrali treći izbor ili uopće nisu sudjelovali u ovoj igri neće ionako imati pojma kakav je svijet i što se događa. Njihovo je carstvo nebesko i neka izađu na izbore i glasuju za svoje favorite. Tako im Bog pomogao. Možda im se posreći. Ekran se isključi. Uvečer je NASA objavila vijest da se repatica udaljuje od Zemlje. Mediji su pričali o čudnim događajima proteklih dana, ali sve se objašnjavalo da su računalni frikovi zaludili svijet nepoznatim virusom. Prijedlog o Svjetskoj vladi s većim ovlastima, ipak je razmatran na sjednici Vijeća sigurnosti UN-a.Meni je jedan SF časopis obećao da će objaviti ovu priču, mada je urednik držao da je prilično nekonzistentna i pomalo neuvjerljiva.

