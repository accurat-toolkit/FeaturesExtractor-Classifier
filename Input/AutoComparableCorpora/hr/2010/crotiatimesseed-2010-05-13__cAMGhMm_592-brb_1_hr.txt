Europa je proslavila svoj dan, 9. svibnja, dan pobjede na fašizmom i nacizmom, nad dva zla, dvije zločinačke ideologije koje su tu istu Europu zavile u crno. Europi je 9. svibnja svanula sloboda. Točnije, jednom dijelu Europe. Istočnoj Europi došlo je novo ropstvo, komunističko jednoumlje, novo zlo, jednako onom fašizma i nacizma. Zato su cinično zvučale riječi predsjednice Saveza antifašističkih boraca i antifašista Hrvatske Vesne Čulinović Konstantinović kako je nama 1945. stigla sloboda! I više nego cinično! Jer osim što je borba koju su hrvatski i jugoslavenski komunisti vodili bila i antifašistička, bio je to u prvom redu revolucionaran rat za uspostavljanje novog poretka, umnogome po uzoru na boljševičku revoluciju. Revolucija se u Jugoslaviji najprije, u vrijeme Drugoga svjetskog rata, krila iza borbe za narodno oslobođenje i oslobodilačkog rata, pa su svi neprijatelji i suparnici progonjeni pod izlikom da su izdajnici i suradnici okupatora. Nakon rata, postupno se počelo govoriti o socijalizmu, otvoreno nakon 1947., i isticati KP Jugoslavije, a protivnike sve više progoniti kao kontrarevolucionare, odnosno klasne neprijatelje. U Jugoslaviji se za antifašizam baš i nije moglo čuti. Slavila se revolucija! Osim što je Titov lik uljepšavan kroz komunističku propagandu, on je postao i miljenik Zapada kad se razišao sa Staljinom. Bez obzira što je on također bio boljševik komunist, što je u Jugoslaviji bila diktatura, Zapad je Tita zavolio i koristio kao trojanskog konja u komunističkom lageru. Neki nas danas uporno nastoje uvjeriti u Titove prozapadne “demokratske” stavove i dokazati da on još od razdoblja Drugoga svjetskog rata ne pripada staljinističkoj opciji, a odgovornost za sve negativnosti pripisati “staljinističkoj skupini” u KP Jugoslavije. No CK KPJ, odnosno Tito je imao tijekom rata, od početka do kraja, intenzivne veze s Kominternom, kojoj je slao iscrpna izvješća i od nje primao upute. Sovjeti su zbog međunarodno-političkih razloga i odnosa sa saveznicima prepuštali Britancima javno vođenje politike prema Jugoslaviji. Dovoljno je prisjetiti se “lijevih skretanja” jugoslavenskih komunista potkraj 1941. i početkom 1942., kada su u provođenju “proleterske etape” svoje borbe u drugi plan stavili rat protiv sila Osovine, nasuprot klasnoj borbi protiv domaće “kontrarevolucije”. U ovome su, jer je upravo Tito neposredno pred rat beskompromisno boljševizirao KP Jugoslavije, bili “napredniji” i od smjernica koje su dolazile iz Moskve. Tada je među partizanima, valjda u duhu njihove “prozapadne orijentacije” bila popularna i pjesmica “Partizani spremite mitraljeze da čekamo kralja i Engleze!” Kad su se 1948. maršal Tito i generalisimus Staljin razišli, Tito je priznao da je razlaz izrazito teško doživio: “Znate, to nije bio samo šok, već nešto mnogo dublje!”, te objasnio: “Za komunistu je možda i najteži čas u životu kada dođe do toga da mu se poruši sve ono u što je vjerovao i na čemu je sam sebe gradio!” No Titova staljinistička usmjerenost i dalje je prisutna. I nakon što ga je Staljin odgurnuo od sebe, portret kremaljskog diktatora na središnjoj je proslavi 1. svibnja 1949. u Beogradu bio pokraj njegova. Službeno glasilo KP Jugoslavije „Borba“ 4. listopada 1949. nazvao je Staljina “najvećim živim autoritetom u demokratskom svijetu”. Sve do rezolucije Informbiroa, pa i nešto kasnije, pjevalo se u Jugoslaviji na sve strane: “Uz Tita i Staljina, dva junačka sina, nas neće ni pakao smest”. Staljinizacija ili boljševizacija ili komunizacija se u Jugoslaviji povećava upravo u poraću i posebice nakon 1948. Što se pak zapada i demokracije tiče, pjevalo se isto tako naveliko: “Amerika i Engleska bit će zemlja proleterska”. Samo krajnje neupućenima nije bilo jasno o čemu je riječ. Stoga počast treba odati svim onim hrvatskim partizankama i partizanima koji su u rat otišli u prvom redu zbog obrane vlastite slobode, dostojanstva, oslobođenja svoje zemlje, zbog bunta prema ustaškim, njemačkim, talijanskim i četničkim zločinima, koji nisu bili ideološki zadojeni komunizmom. To su bili istinski antifašisti, posebice oni u Istri i Dalmaciji. A i te kako treba osuditi ove druge koji su dobar dio tih partizanki i partizana iskoristili za vlastitu komunističku revoluciju i krvavo preuzimanje vlasti. I dok u nas dio političke kreme, opterećene prošlim vremenima i svojim biografijama, kuje Tita u zvijezde, evo što je o Staljinu rekao ruski predsjednik Dimitri Medvedev: „Ne smije se govoriti ni pod kojim okolnostima o povratku staljinizma u naš svakodnevni život, o povratku simbola, o tome da namjeravamo iskoristiti neke plakate ili bilo što drugo. To nije tako i neće biti tako. To apsolutno ne dolazi u obzir. A činjenica da mnogi veterani, ljudi iz generacije pobjednika, imaju dobro mišljenje o Staljinu – to nije iznenađujuće. Mislim da oni imaju pravo na to. Svatko ima pravo na svoju procjenu. Drugo je pitanje to što takve osobne ocjene ne bi smjele utjecati na stav države. Postoje apolutno očite stvari – Veliki Otadžbinski Rat dobio je naš narod; ni Staljin niti čak generali nisu učinili nešto toliko bitno kao narod. Da, njihova uloga bila je, naravno, vrlo ozbiljna, ali istodobno, narod je dobio rat po cijenu ogromnih napora, po cijenu velikog broja života. Neki ljudi vjeruju da je uloga vrhovnog zapovjednika bila iznimna, neki vjeruju da nije. Nije upitno to, nego kako gledamo na lik Staljina u cjelini. Ako govorimo o službenoj ocjeni Staljina do koje je došla vlada posljednih godina, od pojave nove ruske države, ocjena je jasna: Staljin je počinio masovne zločine prtiv naroda. I pored činjenice da je naporno radio, i pored činjenice da je pod njegovim vodstvom država uspjela, ono što je narodu učinjeno ne može se oprostiti.“ Artjom Ulunjan je ruski povjesničar mlade generacije koji želi demistificirati i depolitizirati taj dio ruske prošlosti. Njegov stav o Staljinu je sljedeći: „Postoji tendencija da se njegova uloga na neki način modernizira i iskoristi za političke potrebe sadašnje Rusije jer je, prema mišljenju nekih, riječ o velikom, značajnom političaru i pobjedniku u ratu. Zato se postavlja pitanje je li on povijesna figura ili simbol kojega se želi iskoristiti za dnevnopolitičke potrebe. Nažalost, nije tajna da dio političkih, ali i stručnih i društvenih snaga još uvijek smatra Staljina velikim pobjednikom i mudrim taktičarom i praktičarom. Mitologizacija Staljina koristi se za neke dnevnopolitičke svrhe, i to ne toliko on kao osoba, koliko njegova aura. U jednom je udžbeniku čak pisalo da je Staljin bio uspješan menadžer jer je od polupismene i agrarne zemlje stvorio nuklearnu, industrijsku i političku velesilu. To je monstruozno jer se time ne zanemaruje samo način na koji je on do toga došao, nego se nameće i dodatno pitanje – koliko je uopće točno da je on to postigao! U tome ima mnogo komunističke propagande. Upravo zbog te ’slavne’ industrijalizacije uništena je ruska poljoprivreda i selo. U SSSR-u je stalno bio deficit proizvoda, a pogreške u ekonomiji – o politici da i ne govorim – dovele su do raspada i propasti te njegove slavne države! On je bio uspješni menadžer konclogora! Po istoj logici po kojoj je Staljin uspješan menadžer Hitler je bio uspješni graditelj autocesta! Osobno mislim da treba doći do osude komunističkog sustava. Ne ovoga ili onoga komunizma kao sustava, bez obzira na to je li riječ o onom liberalnijem u Jugoslaviji ili sasvim mračnom kao u Albaniji. Nacizam je genocidan, ali komunizam je socidan. Uništavao je ljude, ne po nacionalnom i vjerskom principu, nego zbog pripadnosti određenoj klasi, društvenoj ili socijalnoj skupini. Znate, mi ne raspravljamo o tome koji je sustav bio loš, a koji dobar, nego čije je od ta dva zla bilo veće! Nacizam je bez ikakvog spora bio veliki, ako ne i najveći zločin u povijesti čovječanstva, ali to ne znači da su ovi drugi bili dobri.“ Primjećujete li neke sličnosti s onim što se danas događa oko Tita u Hrvatskoj? Komunizam je usto u nekim svojim dijelovima bio ipak i genocidan. To je potvrdio i Mirko Tepavac, savezni sekretar za vanjske poslove Jugoslavije 1969.-1972., koji je u svojim sjećanjima 1998. ustvrdio da je nad njemačkom manjinom u Jugoslaviji, nad folksdojčerima, počinjen genocid pod izravnim Titovim vodstvom i uz njegove pismene zapovijedi, što je Tito kasnije i priznao svom biografu Vladimiru Dedijeru. Vladimir Velebit, jedan od Titovih bliskih suradnika i poznavatelja, kasnije nije dvojio: „Tito se formirao u duhu boljševizma i nije se nikad posve oslobodio nekih boljševičkih dogmi. Osnovna slabost Jugoslavije i njezinog društvenog i političkog uređenja bio je jednopartijski sistem. To je bila tolika slabost da druge možemo i zanemariti. Tito je bio glavni zagovornik takvog sistema. On se pod utjecajem boljševičke ideologije i Sovjetskog Saveza formirao kao sljedbenik dogmi o proleterskoj revoluciji i diktaturi proletarijata i o jednoj partiji koja u ulozi avangarde na sebe preuzima misiju izgradnje socijalizma i stvaranja besklasnog društva itd. Koliko god da je bio vidovit i realističan, Tito nije vidio da su u promijenjenim prilikama neke dogme i neka rješenja neodrživi. Da bi se jugoslavenski brod uspješno usmjerio na plovidbu u budućnost, bilo je apsolutno potrebno prekinuti s jednopartijskim sistemom, odnosno i ne uvoditi ga 1945. godine, pa makar neka druga partija ili više njih, a ne Komunistička, dobila izbore. Moralo se na jedan doista demokratski način utvrđivati i poštovati volju naroda. Tito se tome uvijek suprotstavljao, previše se bojao zapadnih utjecaja, restauracije kapitalizma i vlasti buržoazije. Moralo se prakticirati slobodu govora, okupljanja, udruživanja, sindikalnog organiziranja. Sindikati, recimo, nisu obavljali svoju pravu ulogu, više su bili birokratizirani servis vlasti, tjerali su radnike da provode ono što je državni aparat tražio ili su svoju ulogu svodili na brigu za zimnicu i ljetovanje, što je, doduše, poželjno i pohvalno, ali nije dovoljno.“ Ili, Milovan Đilas, član Titova najužeg kruga, dok ga ovaj nije odbacio od sebe 1954., dodaje: „Tito je političar značajnih dometa i dostignuća u okvirima komunističkog pokreta, ali i krupnih, nezaboravnih i nepopravljivih promašaja na širem, demokratskom i ljudskom planu. Političar izuzetne snalažljivosti, pouzdanog instinkta i neistrošene energije. Ali i ličnost okrenuta k vlasti, k osobnoj vlasti, u tolikoj mjeri da je previđao, a u prijelomnim trenucima i suzbijao pojave i tijekove koji bi obogatili život, koji bi društvo i pojedince učinili otvorenijim i kreativnijim.“ I tko pametan i racionalan danas još može pozitivno zboriti o Titu, komunizmu i Jugoslaviji? P. S. 1. Kako je uz obilježavanje Dana Europe u Hrvatskoj uvijek nekoliko dana kasnije vezano i obilježavanje Bleiburške tragedije, u prilogu je sinteza te problematike iz pera kolege dr. sc. Zdravka Dizdara s Hrvatskog instituta za povijest, u kojoj je on sažeo svoje istraživanje, a posebice je važno zbog nekih novih dokumenata komunističke provenijencije. Bleiburg-Zdravko Dizdar 2. U nas se puno govori o europskoj budućnosti Hrvatske, a spretno se vole zaobilaziti ključni europski dokumenti o osudi komunizma i njegovih zločina. Jadranka Kosor se na Bleiburškom polju ovih dana pozvala na Deklaraciju UN-a o ljudskim pravima, Rezoluciju Vijeća Europe iz 2006. i Deklaraciju Hrvatskog sabora iz iste godine, ali je propustila spomenuti i Rezoluciju Europskog parlamenta iz 2009. o europskoj savjesti i totalitarizmu. Stoga sve te dokumente također donosim u prilozima, da svima budu pri ruci na jednom mjestu. Deklaracija UN 1948 Rezolucija Vijeća Europe Deklaracija Hrvatskog Sabora Rezolucija Europskog parlamenta 3. Nakon Slovenije, i u Srbiji je počelo organizirano istraživanje masovnih grobišta komunističkih žrtava. Za tu svrhu osnovana je i Državna komisija za istraživanje tajnih grobnica i evidentiranje ubijenih građana Srbije poslije rujna 1944. godine. Informacije o tome možete pogledati na nekim od sljedećih linkova: http://www.youtube.com/watch?v=IufyLB7YofE http://www.novosti.rs/ http://www.glas-javnosti.rs/clanak/srbija/glas-javnosti-06-05-2010/otkrivaje-grobnica-komunistickih-zrtava-u-zajecaru http://www.facebook.com/?ref=home#!/group.php?gid=106487369396108Share

