Osmijeh na licu Slavena Bilića govorio je više od riječi. Ždrijeb kvalifkacija za Euro 2012. njegovu odluku da ostane izbornikom hrvatske nogometne reprezentacije učinio je dobrim potezom. Hrvatska je u Varšavi dobila skupinu kojoj se neprijeporno nameće kao glavni favorit. Objektivno, momčad koju posjeduje Slaven Bilić kvalitetnija je od reprezentacija Grčke, Izraela, Latvije, Gruzije i Malte. No, hrvatski izbornik upozorava: Hrvatska svoju supremaciju mora dokazati na terenu! - Ne treba skrivati činjenicu da sam zadovoljan ždrijebom. Možda sam malo subjektivan, ali dva prethodna ždrijeba u mom izborničkom mandatu nisu mogli biti teži. Prije nego su izvukli našu kuglicu Aljoša i ja smo detektirali tri skupine koje bi nam više odgovarale. Ali i tri koje su teže od ove. Ova je negdje ''u sredini'' – procjenjuje Bilić. Hrvatski izbornik ne bježi od činjenice da je njegova momčad favorit F skupine. - Osim dobrog ždrijeba za uspjeh je bitno da nam svi igrači budu zdravi i s adekvatnom minutažom u klubovima. Ali da se ne zavaravamo i drugi su zadovoljni ovom skupinom. Nema tu lakih protivnika. Ovo su kvalifikacije za Euro, a ne nekakav turnir u Kaštel Kambelovcu. - Nominalno, mi smo dobili neugodnu skupinu, jer Grčka je bila prva u drugoj jakosnoj skupini. Izrael pak najbolji u trećoj jakosnoj skupini, a Latvija druga u četvrtoj. No, ne smijemo se žaliti, jer radi se o protivnicima koji nama odgovaraju. Nema nenogometnih konotacija u našim utakmicama. Grci u ponuđenoj konkurenciji vide veliku priliku za osvajanje prve pozicije i izravni plasman na Euro. Ne kriju svoj optimizam. Napadač Angelos Charisteas stisnute je šake proslavljao sljubljivanje grčke s hrvatskom reprezentacijom. - Razumljiva mi je njegova reakcija. Uz Hrvatsku, toga su trenutka u ždrijebu još bile otvorene opcije – Španjolska, Engleska i Portugal. Ne doživljavam to kao potcjenjivanje nego kao realnu prosudbu. Ali i ja zadovoljniji Grčkom, koja je 12. po FIFA-inom rejtingu nego 17. Srbijom. - Ne radi se o strahu. Jednostavno, s momčadima iz ex-Jugoslavije svaka utakmica ima i vansportsku dimenziju. Predstavnici saveza i stručnih stožera svih reprezentacija F skupine dogovorili su se okupiti 7. ožujka u Ateni. - Bila je ideja da se nađemo već 21. veljače, no osobno sam inzistirao da to bude nakon prijateljskih ogleda 3. ožujka. Zadužio sam ljude iz stručnog stožera da svatko napravi 2-3 varijante rasporeda utakmica. Nikada taj itinerer nije idealan, ali je i svako kompromisno rješenje bolje od solucije da nam raspored kroji UEFA. Imamo 12 termina (igra se utorkom i petkom) za deset kvalifikacijskih utakmica. - Najvažnija je stvar startati pobjedom i u svakom dvostrukom programu kombinirati jednu jaku i jednu manje zahtjevnu utakmicu. No, nećemo kombinirati Island s Maltom i prizivati – čudo. Svoj odlazak na Svjetsko prvenstvo Slaven Bilić uvjetovao je varšavskim ždrijebom. Grčka je ostvarila plasman na svjetsku smotru (u skupini je s Argentinom, Nigerijom i Južnom Korejom). - Sve ćemo protivnike pratiti već od danas. Meni nije nikakav problem sjesti u avion i otići u JAR budući da će ondje biti grčka reprezentacija. Nećemo ništa prepustiti slučaju – kazao je Slaven Bilić. U kvalifikacijama za Svjetsko prvenstvo hrvatska se reprezentacija pripremala na dvije destinacije – u Rovinju i Čatežu. Gdje će biti baza hrvatske momčadi u predstojećem ciklusu? - Nismo još razgovarali o tome. Ali kroz priču s igračima uvjerenja sam kako se oni najbolje osjećaju u Čatežu – istaknuo je Bilić. Za izborničkog mandata Slavena Bilića sve domaće utakmice hrvatske reprezentacije odigtrane su u Zagrebu. Hoće li se kult Maksimira nastaviti i u slijedećim kvalifikacijama? - To je pitanje koje ne ovisi samo o meni. Naravno da se ne moraju sve utakmice igrati u Maksimiru, ali niti stožer niti igrači ne kriju da se ondje najbolje osjećaju - zaključio je Bilić. mladen bariša Estonija ili Litva dobar protivnik U razdoblju do početka kvalifikacija za Euro 2012. HNS je dogovorio dvije prijateljske utakmice – 3. ožujka u Bruxellesu s Belgijom i 19. svibnja Austriju u Klagenfurtu. Slovačka još nije potvrdila potencijalni datum odigravanja - 25. ili 26. svibnja, a slobodan je i termin 22. ili 23. svibnja. - Imamo dosta upita, ali voljeli bismo igrati protiv momčadi koje su načinom igre bliske našim kvalifikacijskim suparnicima. Recimo, Latviju bi mogle ''odglumiti'' Estonija ili Litva

