Što točno sadrži formula nordijskog modela, kako uspijeva opstati u vrijeme globalizacije, te može li Hrvatska također, ukoliko tim smjerom želi ići, svoju formulu razvoja usmjeriti ka nordijskom modelu? Nordijski model države blagostanja uglavnom se definira kao sustav koji svim svojim građanima jamči univerzalna ljudska prava, socijalnu pravdu i ravnopravnost, jednakost spolova, egalitarizam i jednake socijalne povlastice za sve građane. Nordijski socijalni sustav podrazumijeva i jamči svim građanima besplatno školovanje, socijalnu sigurnost i kvalitetnu zdravstvenu zaštitu. Ukoliko je to zaista tako i ekonomski održivo, naravno da je logično postaviti pitanje zašto i sve ostale države ne slijede taj model, odnosno je li uistinu, kao što neki teoretičari smatraju, to konačan cilj organiziranja društvenih zajednica. Iako je socijalna skrb za dio nemoćnih i ovisnih u društvu na određeni način pratila cjelokupan razvoj ljudskog društva, u modernom smislu sustav socijalne skrbi javlja se paralelno s razvojem nacionalnih država, uglavnom krajem 19. stoljeća. U vrijeme samog prijelaza u 20. stoljeće, upravo nordijske zemlje prednjače u provedbi niza društvenih reformi i jačaju ulogu države u osiguravanju socijalne i zdravstvene zaštite svojih građana na principima jednakosti i socijalne pravde. Cjelokupni proces socijalnih reformi i podizanja razine socijalnih prava i kvalitete života bio je moguć i zbog snažnog gospodarskog rasta koje te države ostvaruju u tom razdoblju. Politički sustavi nordijskih zemalja temeljili su se uvijek na politici konsenzusa i kompromisa i sve relevantnije političke stranke u pravilu podržavaju model socijalno osjetljivih država. Iznimno dobro organizirani i ujedinjeni sindikati s članstvom u Švedskoj, Danskoj i Finskoj od čak preko 70 posto zaposlenih predstavljali su ključni i nezaobilazni faktor svih socijalnih pregovora, dijeleći viziju društva jednakosti, pravde i prosperiteta. Sve je to pridonijelo stvaranju snažne i konstruktivne kulture tolerancije i pregovora između vlada i sindikata, poslodavaca i radnika. Osim Finske koja je svoju teško ostvarenu nezavisnost platila i cijenom građanskog rata, ostale nordijske zemlje uživale su dugo razdoblje mira i prosperiteta, a bez većih posljedica prošle i razdoblje teške ekonomske depresije 1930-ih godina. Većina ih je, osim ponovo Finske, u odnosu na ostatak Europe relativno dobro prošlo i kroz kataklizmu Drugog svjetskog rata. Od kraja 1940-ih godina, nordijski model pozicionira se i kao mogući treći put – između sukobljenih globalnih ideologija slobodnog tržišta odnosno kapitalizma s jedne strane te sovjetskog modela komunizma. Nordijske zemlje tako usavršavaju socijalno-ekonomski model u kojem se vrlo visoka razina vladinih intervencija u ekonomiju, ali i u sve segmente društva dobro tolerira od strane građana, uz istovremeno vrlo snažni privatni sektor, aktivnu politiku radne snage i jačanje politike izvoza. Oni koji snažno zastupaju princip ljudskih sloboda i individualnosti zamjeriti će nordijskom socijalnom modelu upravo činjenicu izvjesnog ograničavanja sloboda određivanjem i miješanjem države u brojne segmente života. Krajem 20. stoljeća, tradicionalne industrije temeljene na sirovinama i proizvodnji relativno nekonkurentnih proizvoda dovodi te zemlje, prvenstveno Švedsku i Finsku u vrlo tešku gospodarsku krizu. Neposredno po raspadu Sovjetskog Saveza, Finska gubi čak 70 posto izvoza i suočava se s najtežom krizom od osamostaljenja. Osim Islanda koji nastavlja tradicijom ribarstva i energetske neovisnosti te Norveške koja svoju gospodarsku moć u velikoj mjeri temelji na komercijalizaciji bogatih naftnih zaliha, ostale tri nordijske zemlje, suočene s krizom, snažno se okreću razvoju informacijske tehnologije i telefonije te povećavaju izdvajanja za znanost, istraživanje i razvoj tehnoloških inovacija. Vrlo brzo, upravo u tim područjima, švedski Ericsson i finska Nokia postaju svjetski lideri, a osim gospodarske dimenzije, obje tvrtke snažno jačaju i samopouzdanje nacija te potiču inovativnost društva. Sa samog dna OECD-ove ljestvice gospodarskog rasta 1990., Švedska i Finska su samo u nekoliko godina, zahvaljujući vladinom zaokretu prema visokim i konkurentnim tehnologijama, obrazovanoj radnoj snazi, te državnoj politici solidarnosti i poticanja inovativnosti ponovo zauzele vodeća mjesta na gospodarskim i socijalnim ljestvicama OECD-a, a posebno u izdvajanju za istraživanje i razvoj. Danas su praktički sve nordijske zemlje, osim Islanda koji je pod teretom akutne financijske krize, i dalje u samom svjetskom vrhu po brojnim kriterijima, od gospodarskog prosperiteta, kvalitete obrazovanja, socijalnog i zdravstvenog sustava te sigurnosti i kvalitete života. Za razliku od nekih drugih dijelova Europe, socijalna prava u nordijskim zemljama uglavnom ne određuje zakon već kolektivni ugovori. Teoretičari nordijskog modela ukazuju na značaj učinkovite i snažne pravne države s jasno reguliranim i transparentnim mehanizmima poslovanja, no istovremeno i na vrlo liberalno tržište, nisku razinu trgovinskih barijera i prepreka te jednostavnu regulaciju financijskog tržišta. Nordijske zemlje, međutim, karakterizira vrlo visoka razina javne potrošnje, tako u Švedskoj, Danskoj i Finskoj javna potrošnja prelazi polovicu BNP-a, dok je npr. u niz drugih članica EU oko jedne trećine BNP-a. Stalni i siguran posao u javnim službama ima preko trećine ukupno zaposlenih, a financijska pomoć nezaposlenima te mirovine su relativno visoke. Sve nordijske zemlje izrazito puno izdvajaju za školstvo, istraživanje i razvoj. (Danska čak 7 posto BNP-a, Švedska 6,5 posto, a Finska 6 posto). Preko 80 posto Šveđana svake godine prolazi barem jedan dodatni trening ili program stručnog usavršavanja. Upravo taj sustav institucionaliziranog cjeloživotnog učenja omogućuje nordijskim zemljama da uistinu budu društva znanja i na znanju utemeljenoj ekonomiji. A jedino takva ekonomija osigurava gospodarski prosperitet neophodan za održavanje sustava blagostanja i visokih socijalnih povlastica. Finska izdvaja za istraživanje i razvoj 3,7 posto BNP-a, što je gotovo dvostruko od većine ostalih EU zemalja. Naravno da takav sustav poticaja inovativnosti omogućuje finskim proizvodima visoku konkurentnost na globalnom tržištu. Po broju zaštićenih patenata nordijske zemlje znatno premašuju većinu europskih država. Zbog malog broja stanovništva, nordijske zemlje prisiljene su vlastitu proizvodnju usmjeriti izvozu, za što je naravno potrebno stalno ulaganje u kompetitivnost. Pokušamo li međutim ekstrahirati glavne čimbenike koji su pridonijeli realizaciji uspješnog nordijskog modela socijalne države jednakosti i blagostanja, uočiti ćemo da zapravo i ne postoji monolitni i istovjetni model razvoja tipičan za svih pet nordijskih zemalja. Tako su se Švedska i Danska kao "stare" imperije kroz svoju povijest sustavno suprotstavljene "novim" nordijskim državama nastalim tek u 20. stoljeću (Norveška 1905, Finska 1917, Island 1944). Danas pet nordijskih zemalja čine tri monarhije i dvije republike, različitog stupnja vanjskopolitičke neutralnosti te različitog profila političkog spektra u zemlji. Neki analitičari zato nordijski model opisuju kao "jedan model s pet specifičnosti". Ono što je, međutim, zajedničko jest dovoljan administrativni kapacitet za provođenje kompleksnog sustava društvenih reformi i postavljanja željenog sustava socijalnog i zdravstvenog osiguranja. Važno je primijetiti i kako je kod svih pet nordijskih zemalja dugo razdoblje gospodarskog prosperiteta i političke stabilnosti možda i najviše pridonijelo formuliranju socijalne države koja na vrlo visokoj razini osigurava prava svih svojih građana. Država naprosto mora biti učinkovita, ali i dovoljno bogata da može financirati visoku razinu socijalnih prava i izdvajanja. Iako nije moguće govoriti o jedinstvenom putu ili receptu izgradnje socijalne države tipičnom samo za nordijske, odnosno skandinavske zemlje, ipak ih je moguće kao zasebnu kategoriju razlikovati od liberalnih socijalnih država (npr. SAD, Kanada, Australija) kod kojih postoji određena crta podjele onih koji svoja socijalna prava neposredno vežu uz tržište s manjinom siromašnih čija egzistencija uglavnom ovisi o dobivanju socijalne pomoći, kao i od konzervativnih socijalnih režima u kojima socijalna pomoć ovisi o statusu osobe na tržištu rada, a ulogu države u osiguravanju socijalnih prava često preuzima crkva, obitelj, a političke sustave obilježava tradicionalna struktura društva. Termin socijalne države (welfare state) kakvu promiču nordijske zemlje naravno ima pozitivnu konotaciju, iako taj isti termin s druge strane Atlantika često podrazumijeva negativni proces prebacivanja individualne odgovornosti na državu, te nepotrebno visoke porezne stope koje "guše" ekonomsku vitalnost. Da bi se navedeni socijalni model mogao održati, porezna opterećenja su naravno vrlo visoka, od preko 50 posto BNP u Švedskoj, do 43 posto u Finskoj, za razliku npr. od Irske gdje su ispod jedne trećine BNP-a. Jednako tako, iznos PDV u nordijskim zemljama je viši no u većini ostalih EU članica. Porezna opterećenja osobito su visoka u uslužnim djelatnostima. Pristaše klasične liberalne ekonomije, osim visine poreza, dodatno će zamjeriti nordijskom socijalno-gospodarskom modelu preveliku ulogu države koja po njima sputava razvoj nacionalnog gospodarstva. Međutim, usporedimo li indekse ekonomskih sloboda, svih pet nordijskih zemalja pozicionirano je vrlo visoko, tako da je npr. 2008. svih pet nordijskih zemalja bilo među prvih sedam država na ljestvici ekonomskih sloboda. Postoje li, međutim, neke neposredne i predvidljive prijetnje nordijskom socijalnom modelu? Jedan od glavnih izazova nordijskom socijalnom modelu jest pitanje globalizacije i "preuskog" koncepta nacionalne države. Naime, u strukturi vlasništva većine velikih tvrtki sve veći je udio međunarodnog kapitala, što naravno utječe i na vođenje poslovne politike vodećih nordijskih korporacija. Opterećenost vrlo visokih porezima uz visoku cijenu rada, potiče uprave tih tvrtki da svoje poslovanje presele izvan matičnih zemalja. Tako je npr Nokia zadržala samo nekoliko proizvodnih pogona u Finskoj, a većinu je dislocirala u zemlje sa znatno nižom poreznom stopom te plaćama zaposlenih. Upravo ovih dana, Nokia je za svog novog predsjednika izabrala Kanađanina Stephena Elopa, po prvi puta osobu koja nije Finac. Naravno da je ta odluka izazvala brojne proteste i negodovanja javnosti, te ukazala na novi trend nordijskih megakompanija, koje s vremenom sve manje ostaju uistinu nordijske i sve manje služe kao važni simboli nacionalnog ponosa i temelja gospodarske moći. U otprilike12 posto dionica koje Finska posjeduje u Nokiji, značajan dio vezan je uz mirovinske fondove i svaki poremećaj ili dislociranje tvrtke odrazio bi se dijelom i na mirovinskim povlasticama, a samim time i na socijalnim aspektima države. Sve to pokazuje koliko je danas teško razvijati socijalno-gospodarski model unutar uskih nacionalnih okvira. U pravilu, međunarodna struktura vlasništva, dinamika poslovanja te stalna borba za konkurentnošću i profitom sve više ignorira važnu socijalnu ulogu koju tvrtke imaju u nekom društvu. Koliko je morala i etičnosti u poslovanju megakompanija najbolje pokazuju svakodnevne vijesti sa kojima se suočavamo. Nedavni financijski krah na Wall Streetu uveo je svijet u novo razdoblje socijalne nesigurnosti, gdje se s nekoliko pogrešno pritisnutih tipki burzovnih mešetara dovedi pred bankrot milijune ljudi. Uz globalnu kompetitivnost, jedan od glavnih izazova održivosti nordijskog socijalnog modela je i pitanje starenja populacije i sve većeg poremećaja omjera onih koji aktivno privređuju i onih koji ovise o mirovinama ali i o svim drugim modalitetima državne pomoći. Prijetnja održivosti nordijskog socijalnog modela blagostanja jest i u sve većoj mobilnosti i slobodi kretanja kapitala, dobara i ljudi tipičnog za proces EU integracije. Samim time, to postaje i test tolerantnosti nordijskih, odnosno općenito zapadnih prosperitetnih zemalja na pojačani val useljavanja, asimilaciju i multikulturalizam. Političke scene niza tih zemalja u posljednje vrijeme bilježe snažni rast radikalne desnice, a trendovi koji će prevladati najbolje će pokazati kolika je uistinu tolerancija nordijskih zemalja univerzalna, a sam nordijski model namijenjen svim građanima održiv. Nordijski socijalni model s univerzalnim pravima i povlasticama za sve građane, naravno iziskuje visoka budžetska izdvajanja, a pouka tih zemalja ukazuje na potrebu zadržavanja vlasništva ili barem kontrole nad značajnim segmentom nacionalnog gospodarstva te zadržavanja dovoljnog manevarskog prostora državnim intervencijama. Pojednostavljeno govoreći, odgovor na pitanje koliko je velikih tvrtki zaista u hrvatskom vlasništvu najbolje pokazuje koliko je realno ostvarivanje klasičnog nordijskog socijalnog modela. I jednako tako, gospodarski jaka država pronaći će načina pomoći svim svojim građanima neovisno kako se socijalno-gospodarski model naziva. Nacionalni prosperitet, međutim, traži visoku obrazovanost, inovativnost i okretanje visokim tehnologijama i konkurentnim proizvodima, te adekvatni gospodarski prostor za realizaciju svih potencijala i u konačnici kreiranje potrebnog nacionalnog budžeta. Ako je državni proračun dovoljan, za njegovu raspodjelu najlakše je osigurati konsenzus. I upravo to je ključna pouka nordijskog modela.

