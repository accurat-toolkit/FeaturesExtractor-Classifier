Let poljskog predsjednika Lecha Kaczynskog za Smolensk, u kojemu je poginuo zajedno sa svojom suprugom, cijelom pratnjom i posadom (ukupno 96 ljudi), nije bio osiguran, piše poljski list “Dziennik”. Obitelji poginulih morat će se zbog toga obratiti državi radi eventualnih odšteta. Vlada je, inače, odmah nakon nesreće odlučila obiteljima žrtava hitno isplatiti po 40 tisuća zlota, odnosno oko 10.300 eura. - Za razliku od civilnih letova, naši se letovi ne osiguravaju. Osim vojske, taj privilegij ima i pogranična policija - izjavio je pukovnik Wieslaw Grzegorzewski. Inače, do sada je identificirano 76 putnika i članove posade zrakoplova. Istraga na mjestu nesreće je završena, te su pokupljeni i odneseni svi ostaci letjelice, tijela i stvari putnika, kao i drugi predmeti koji mogu biti bitni u istrazi. Poljski državni tužitelj Andrzej Seremet potvrdio je da će njegov ured u ovom slučaju biti posve transparentan i objaviti cijeli razgovor pilota među sobom i s kontrolom leta, uključujući i posljednje trenutke kad su znali da ih čeka smrt. - Za sada je sigurno samo to da se katastrofa dogodila u teškim atmosferskim uvjetima i da je zrakoplov krilom zakačio drveće i potom se srušilo. Sve ostalo nedokazane su hipoteze - istaknuo je. Ipak visinomjeri? Krszystof Krawcewicz, urednik časopisa posvećenog letenju “Skrzydlata Polska” (Krilata Poljska) procijenio je da su zrakoplovu otkazali visinomjeri. “Zrakoplov je letio prenisko i zato je nužno najprije uzeti u obzir hipotezu o kvaru visinomjera.“ Problem bi mogla biti i pogrešna regulacija ili podešavanje – kilometar prije piste letjelica je bila samo nekoliko metara nad tlom, iako je morala biti na visini od barem stotinjak metra. Međunarodna komisija za letenje i službeno je priopćila da je zrakoplov prvi put dodirnuo krošnje drveća na kilometar od zračne luke. Poslije 200 metara udario je krilom u jedno drvo i potom se naglo okrenuo nalijevo. Glavni dijelovi tupoljeva raspali su se 350 do 500 metara prije piste za slijetanje i 150 metara lijevo od nje. Ipak zrakoplovom Lijesovi s tijelima poljskog predsjednika Lecha Kaczynskog i njegove supruge Marije krenuli su u nedjelju ujutro iz Varšave prema Krakowu, mjestu pokopa, i katedrali Wawel, panteonu velikih poljskih uglednika. Uz vojne počasti, posmrtni ostaci smješteni su u poseban zrakoplov, koji je letio nisko kako bi izbjegao oblak vulkanskog pepela s Islanda, dok poljski zračni promet ostaje zatvoren za civilne zrakoplove. Lijesovi su stigli u baziliku Naše Gospe u Krakowu, gdje je održana pogrebna svečanost u prisutnosti rodbine te poljskih i stranih službenih predstavnika. Otkazi čelnika Ruski predsednik Dmitrij Medvedev otputovao je iz Moskve u Krakow kako bi prisustvovao državnom pogrebu predsjednika Poljske Lecha Kaczynskog i supruge. Agencija Itar-Tas citira glasnogovornicu ruskog predsjednika Nataliju Timakovu, koja je priopćila da je Medvedev poletio iz Moskve u Krakow, no druge pojedinosti Kremlj nije objavio. I ukrajinski predsjednik Viktor Janukovič poletio je zrakoplovom tupoljev-134 u Krakow na sprovod poljskog predsjednika. Ukrajinski zračni prijevoznik Ukraine International Airlines objavio je da od prijepodne nastavlja letjeti na međunarodnim letovima iz Kijeva. Inače, većina svjetskih čelnika, uključujući američkog predsjednika Baracka Obamu i njemačku kancelarku Angelu Merkel, bila je prisiljena otkazati put u Poljsku zbog oblaka vulkanskog pepela iz islandskog vulkana koji ometa zračni promet diljem Europe. Obama, koji je imao dogovoren odlazak iz Washingtona kako bi nazočio pogrebu u Krakowu, telefonski je razgovarao s vršiteljem dužnosti poljskog predsjednika Bronislawom Komorovskim, objavila je Bijela kuća. Put u Krakow otkazali su i švedski kralj Carl XVI. Gustaf, finska predsjednica Tarja Halonen, te španjolski premijer Jose Luis Rodriguez Zapatero i kralj Juan Carlos I. Izaslanstva Egipta, Makedonije, Indije, Japana, Južne Koreje, Meksika, Hrvatske, Novog Zelanda i Pakistana također su otkazala planove da nazoče državnom pogrebu.

