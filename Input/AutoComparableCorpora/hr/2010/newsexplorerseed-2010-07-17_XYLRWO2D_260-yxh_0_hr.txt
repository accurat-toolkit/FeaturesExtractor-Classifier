Autor: Jutarnji list Objavljeno: 04.07.2010 Grad u stijeni, Vrbnik, omiljena je destinacija gurmana i ljubitelja dobrog vina Najbliži aerodrom - Omišalj - Rijeka, Hamec 1, 051 842 040 • Lučka uprava: 051 220 165 • Trajektna pristaništa: Valbiska • www.tz-krk.hr • INFO: TZ Krka, Trg sv. Kvirina 1, 051 221 359 VEZANE VIJESTI Vijesti Otok Krk (talijanski Veglia) je uz susjedni otok Cres najveći od 1246 otoka koliko ih ima Hrvatska. Brojni su tragovi njegove bogate povijesti: u mozaicima rimskih termi, u starohrvatskim crkvicama i glagoljskim spomenicima ili u slikama mletačkih majstora. Dakako, tu su i romantične plaže i skrivene uvale. Otok Krk sprema još mnoga iznenađenja. Opojni miris kadulje i brnistre; šetnja kraškim stijenama i šljunkovitim plažama duž obale kristalno bistrog mora. Krčki su vinogradi puni sočnoga grožđa, a glasovita je opojna vrbnička žlahtina u kojoj se može uživati na mnogobrojnim pučkim veselicama uz otočne plesove i pjesmu klapa. I dok zvuci klasične glazbe ispunjavaju stara otočna zdanja, a u divljini golog kamena miluje ljetni maestral ili “puni” vaša jedra, otkrit ćete svoj “zlatni otok” - otok Krk. BAŠĆANSKA PLOČA Crkva sv. Lucije • Jurandvor bb, Baška • 051 860 184, 091 511 3943 Datira otprilike iz 1100. godine, a potječe iz crkve Svete Lucije u Jurandvoru kod Baške na otoku Krku. To su jurandvorski ulomci, jedan nađen u 19. st. i još dva ulomka nađena 1957. godine. Nacionalni je spomenik kulture hrvatskog naroda. OSTACI MLETAČKE TVRĐAVE NA SV. MARKU Ostaci Mletačke Republike koja je ovdje ostavila svoje tragove vide se i danas na otočiću Sv. Marko. Tvrđava koju su Mleci sagradili imala je stalnu posadu koja je budno pazila da gusarske lađe senjskih uskoka na bi zašle u Kvarner. ŠTO POSJETITI Zavičajni muzej Baška Zavičajni muzej Baška • Ulica kralja Zvonimira 28 • 051 750 550 • Ljetno radno vrijeme: 17 - 22 sata Otvoren je 1970. godine i sadržava etnografsku zbirku bašćanskoga kraja. Muzejska etnografska zbirka sadržava bogatu kolekciju narodnih nošnji, starinskog posuđa i kuhinjskog pribora koji se skupljao kroz povijest. Krk Još su stari Rimljani dolazili i odlazili u “Splendissima Civitas Curictarum” - presjajni grad Krk. Uživati u tom sjaju, u ležernom ritmu života, u uskim uličicama koje uvijek vode do nekog spomenika kulture, u netaknutoj prirodi okolnih prostora. U svom najširem, južnom dijelu povijesna urbana jezgra moćno se pružila uz more da bi se suzujući uzdizala prema sjeveru svijajući gradsko gnijezdo unutar zidina. Iz uravnoteženoga niza krovova u vis streme zvonici svetoga Franje, Majke Božje od zdravlja, benediktinska opatija i dominirajući katedralni zvonik, čuvar i vjesnik, zvučna lanterna pod kojom se između neodlučnosti i protjecanja promatraju generacije. No, pođite dalje od vreve rive i Vele place. Nečujno se prošećite ulicama, obodima malih trgova. Izoštrite sluh: iz množine jezika kojima odzvanjaju krčke ulice ljeti sigurno ćete prepoznati jedan sasvim osebujan izričaj: pripast će ženama koje će se dovikivati preko Male place ili će komunicirati eterom sa svojih prozora, preplićući venecijanski talijanski s hrvatskim. Baška Smještena u prekrasnom zaljevu, okružena vinogradima, maslinicima i brnistrom, sa slikovitom pozadinom krševitog Velebita i otočića Prvića, Baška je s razlogom najposjećenije kupališno mjesto na otoku Krku. Upravo su plaže potaknule razvoj turizma u Baški i to daleke 1908. godine, kada je službeno otvoreno prvo kupalište na otoku. Njezina jedinstvena, 1800 metara duga šljunčana plaža privlači goste i jedna je od najljepših na Jadranu. Iz Jurandvora, mjesta u neposrednom zaleđu Baške, potječe jedna od najstarijih pisanih isprava na hrvatskom jeziku, Bašćanska ploča. Glagoljaški klesani spomenik iz 12. stoljeća. Malinska Malinska je slikovito primorsko turističko mjesto smješteno uz obalu šumovitog zaljeva na otoku Krku. Brojne plaže, mnogobrojni sunčani dani i mediteranska klima učinili su Malinsku idealnim mjestom za zdravstveni turizam. Još su živi tragovi prošlosti - zvuci sopila, sačuvani narodni “kanat na tanko i debelo” koji uz narodni ples u živopisnim starinskim nošnjama omogućuju, barem nakratko, bijeg od svakidašnjice. Raznovrsnost ponude sportsko-rekreativnih sadržaja zadovoljit će najmlađe i najstarije posjetioce. Trenuci provedeni na sportskim terenima hotela ili u nekom od sportova na vodi predstavljat će zadovoljstvo ne samo početnicima, nego i iskusnijim ljubiteljima sportskih aktivnosti. Posebno zadovoljstvo ovog primorskog mjesta koje je uspjelo sačuvati obilježja ribarskog kraja predstavlja uživanje u otočnim kulinarskim specijalitetima. Omišalj Smjestio se pod odsječenim stjenovitim brežuljkom pod kojim se more duboko uvuklo u kopno stvarajući slikoviti Omišaljski zaljev. U pitomom zaljevu uz šljunkovite plaže i uredena sunčališta smješteni su hoteli i privatni apartmani. Šetnjom po mnogobrojnim uskim uličicama čut ćete neku povijesnu priču još iz liburnijskih i rimskih vremena, pa preko krčkih knezova Frankopana ili ćete možda posjetiti župnu crkvu iz 13. st. koju krasi vrijedna oltarna pala, a na pročelju se ističe rozeta. U neposrednoj blizini Omišlja bilo je rimsko naselje Fulfinum, a danas su to ostaci starokršćanske bazilike iz 5. stoljeća. Vrbnik Stijena nad morem, grad na stijeni - Vrbnik. U jednom od najstarijih gradova na otoku Krku, kolijevci pismenosti u Hrvata, nalazi se najuža ulica na svijetu, frankopanski kaštel, povijesne crkvice i kapele. Za ljubitelje kupanja i sunčanja Vrbnik nudi najčišće more. Gastronomski znalci Vrbnik poznaju po restoranima, konobama i vinarijama koje ni najprobirljivije gurmane ne ostavljaju ravnodušnima. Nadaleko su poznati i vrbnički vinogradi te autohtono vino, žlahtina. Broj preporuka: 1 Objavi na Facebooku Više o... FACEBOOK KOMENTARI

