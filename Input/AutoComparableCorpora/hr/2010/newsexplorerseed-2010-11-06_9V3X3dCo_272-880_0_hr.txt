Posjet pape Benedikta XVI. Španjolskoj XVIII. apostolsko putovanje Papa Benedikt XVI. se u petak, 5. studenoga, uputio na svoje XVIII. apostolsko putovanje, dvodnevni posjet Španjolskoj, gdje je posjetio gradove Santiago de Compostela i Barcelonu. Na međunarodnoj zračnoj luci u Santiagu de Composteli Svetog Oca su dočekali predstavnici mjesne društvene, crkvene i vojne vlasti te princ Filipe sa suprugom Letiziom. U svome kratkom obraćanju Petrov nasljednik je rekao: „Poput sluge Božjega pape Ivana Pavla II., koji je odavde potaknuo Stari kontinent da oživi svoje kršćanske korijene, i ja želim potaknuti Španjolsku i Europu da izgrađuju svoju sadašnjost i pripremaju budućnost polazeći od prave istine o čovjeku, od slobode koja poštuje istinu, od pravde za sve, počevši od najsiromašnijih i odbačenih. Španjolska i Europa ne moraju se brinuti samo o materijalnim potrebama ljudi nego i o moralnim i društvenim, duhovnim i vjerskim, jer sve su te zbilje istinske potrebe cjelovitoga čovjeka, a jedino se tako učinkovito djeluje za njegovo istinsko dobro.“ Biti svjedok uskrsloga Krista Papa se nakon obraćanja zaputio u svetište, gdje se nalazi grob svetoga Jakova. Nazočnima je rekao da je uvjet za pravu slobodu iskreno traženje istine, jer se sloboda i istina ne mogu razdvajati. „Prema vjeri smo uvedeni u otajstvo ljubavi Presvetoga Trojstva, zakriljeni i preobraženi Božjom ljubavlju“, naglasio je Sveti Otac, ističući da vjera nije vezana samo za crkvu i crkveno dvorište, nego ona mora biti autentična i na poslu, i u kući i u građanskom životu. Na kraju govora ohrabrio je nazočne da budu svjedoci uskrsloga Krista i vjerni na putu svetosti. Poslije objeda sa španjolskim kardinalima i biskupima te pratnjom, Sveti Otac je na glavnome trgu predvodio misu. U propovijedi je rekao da se kršćanstvo ne temelji na ljudskoj inicijativi, nego na Božjoj. „Služenje braći bitna je, dakle, sastavnica života Kristovih sljedbenika i učenika. To se služenje ne mjeri svjetovnim mjerilima neposrednog, tvarnog i prividnoga jer uprisutnjuje Božju ljubav prema svakom čovjeku i u svakoj njegovoj dimenziji“, rekao je Benedikt XVI., naglašavajući potrebu otvaranja Europe Bogu te surađivanja s Božjom milošću za dostojanstvo čovjeka, jer je u posljednje vrijeme uvriježeno mišljenje da je Bog protiv čovjeka i njegove slobode. Na kraju prvog dana Papa je iz Santiaga de Compostele otišao u Barcelonu. Značajan dan duge povijesti čekanja, rada i velikodušnosti Drugog dana posjeta, 7. studenoga, Petrov nasljednik se susreo s kraljem Juanom Carlosom i kraljicom Sofijom ispred crkve Svete obitelji, čija je posveta vrhunac Papinog boravka u Španjolskoj. U svečanom misnom slavlju Papa je posvetio oltar te crkvi dao naslov Manje bazilike, o čemu je dekret pročitao kardinal Sistach. Na početku propovijedi rekao je da je ovo „značajan dan duge povijesti čekanja, rada i velikodušnosti, koja traje više od jednog stoljeća“, podsjećajući na sve koji su pridonijeli izgradnji crkve, posebno na začetnika gradnje Antonija Gaudíja, “genijalnog arhitekta i dosljednog kršćanina, čija je baklja vjere sjala sve do kraja njegovog života, življena apsolutnim dostojanstvom i skromnošću“. Objašnjavajući značenje posvete crkve, Sveti Otac je rekao: „U srcu svijeta, pred očima Boga i ljudi, u poniznom i radosnom činu vjere, golema količina tvari, ploda prirode i neizmjernog napora ljudskog uma, koji je podigao ovo umjetničko djelo vidljivi je znak nevidljivoga Boga, na čiju se slavu uzdižu ovi tornjevi, strelice koje svjedoče apsolutnost svjetla Onoga koji je svjetlost, uzvišenost i ljepota. Gaudí je želio ujediniti nadahnuće koje je kao čovjek, vjernik i arhitekt, crpio iz tri velike knjige: prirode, Svetoga pisma i liturgije. Tako je ujedinio stvarnost svijeta i povijest spasenja, objavljenu u Svetome pismu i predstavljenu u liturgiji. U sveto je zdanje unio stijene, stabla i ljudski život, da sve stvoreno sudjeluje u slavi Božjoj.“ Propovijed je Papa završio apelom za zaštitu braka i obitelji, jer je nerazrješiva sveza muškarca i žene temelj ljudskoga života. „Crkva traži odgovarajuće gospodarske i socijalne mjere pomoću kojih bi se žena u punini mogla ostvarivati u svome dome i na radnom mjestu, da država djelotvorno podupre bračne parove koji žele zasnovati obitelj, da se ustraje na zaštiti djeteta u njegovoj svetosti i nepovredivosti od trenutka začeća“, zaključio je Sveti Otac, ističući da se Crkva protivi svakom obliku nijekanja ljudskog života. Caritas je znak kršćanskoga bivanja Petrov nasljednik je, nakon ručka i kratke stanke u nadbiskupskoj palači, posjetio katolički institut koji skrbi za djecu s teškim invaliditetom Nen Deu u Barceloni. Tu su ga srdačno dočekali poglavarica družbe s. Maria Rosario te dvoje djece. Osudivši društveno izopćivanje bolesnih i s teškoćama u razvoju, Papa je upozorio da tehnološki i medicinski napredak mora uvijek poštovati život i dostojanstvo čovjeka. „U gospodarski teškim vremenima Crkva svoju solidarnost mora uvišestručiti i time jasno pokazati da je caritas znak prepoznavanja kršćanskoga bivanja“, poručio je Sveti Otac. Neposredno prije polijetanja iz zračne luke u Barceloni, na kraju dvodnevnog posjeta Španjolskoj, Papa se susreo sa španjolskim premijerom Joseom Luisom Rodriguezom Zapaterom. U govoru na svečanosti ispraćaja uputio je apel za povratak kršćanskim korijenima Europe. „Neka vjera nađe novu snagu na ovom kontinentu, postane izvor nadahnuća, u solidarnosti i službi svima, osobito onima u potrebi“, poručio je Sveti Otac, opraštajući se s nazočnima uz najavu svoga dolaska sljedeće godine u Madrid na slavlje Svjetskog dana mladih. KT/kta

